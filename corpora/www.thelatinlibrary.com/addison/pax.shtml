<HTML>
<HEAD>
<TITLE>Joseph Addison: Pax Gulielmi</TITLE>
<META HTTP-EQUIV="Content-Type" CONTENT="text/html; CHARSET=iso-8859-1"><LINK REL="SHORTCUT ICON" HREF="http://www.thelatinlibrary.com/icon.ico">
</HEAD>
<BODY BACKGROUND="/back4.jpg" BGCOLOR="#FFFFFF">
<BR>
<CENTER><FONT SIZE=5>JOSEPHUS ADDISON<BR>PAX GULIELMI AUSPICIIS EUROPAE REDDITA, 1667</FONT></CENTER>
<P>
<HR><HR>
<P>
<FONT SIZE=4>
<BLOCKQUOTE><BLOCKQUOTE><DL compact>
<DT><DD>Postquam ingens clamorque virum, strepitusque tubarum,<BR>
<DT><DD>Atque omnis belli cecidit fragor; aspice, Caesar,<BR>
<DT><DD>Quae tibi solliciti, turba importuna, poetae<BR>
<DT><DD>Munera deducunt: generosae a pectore flammae,<BR>
<DT><DD>Diraeque armorum effigies, simulacraque belli<BR>
<DT><DD>Tristia diffugiant: O tandem absiste triumphis<BR>
<DT><DD>Expletus, penitusque animo totum excute Martem.<BR>
<DT><DD>Non ultra ante oculos numeroso milite campi<BR>
<DT><DD>Miscentur, solito nec fervent arva tumultu;<BR>
<DT><FONT SIZE=2>10</FONT><DD>Stat circum alta quies, curvoque innixus aratro<BR>
<DT><DD>Desertas fossas, et castra minantia castris<BR>
<DT><DD>Rusticus invertit, tacita formidine lustrans<BR>
<DT><DD>Horroremque loci, et funestos stragibus agros.<BR>
<DT><DD>Jamque super vallum et munima longa virescit<BR>
<DT><DD>Expectata seges, jam propugnacula rident<BR>
<DT><DD>Vere novo; insuetos mirabitur incola culmos,<BR>
<DT><DD>Luxuriemque soli, et turgentem a sangine messem.<BR>
<DT><DD>Aspicis ut toto excitus venit advena mundo<BR>
<DT><DD>Bellorum invisens sedem, et confusa ruinis<BR>
<DT><FONT SIZE=2>20</FONT><DD>Oppida, et eversos flammarum turbine muros!<BR>
<DT><DD>Ut trepidos rerum annales, tristemque laborum<BR>
<DT><DD>Inquirit seriem, attonitis ut spectat ocellis<BR>
<DT><DD>Semirutas turres, ad adhuc polluta cruore<BR>
<DT><DD>Flumina, famososque Ormondi volnere campos!<BR>
<DT><DD>Hic ubi saxa jacent disperso infecta cerebro<BR>
<DT><DD>Atque interruptis hiscunt divortia muris,<BR>
<DT><DD>Vexillum intrepidus fixit, cui tempora dudum<BR>
<DT><DD>Budenses palmae, peregrinaque laurus obumbrat.<BR>
<DT><DD>Ille ruens aciem in mediam, qua ferrea grando<BR>
<DT><FONT SIZE=2>30</FONT><DD>Sparsa furit circum, et plumbi densissimus imber,<BR>
<DT><DD>Sulphuream noctem, tetrasque bitumine nubes<BR>
<DT><DD>Ingreditur, crebroque rubentem fulgure fumum.<BR>
<DT><DD>Ut vario anfractu, et disjectis undique saxis<BR>
<DT><DD>Maenia discedunt, scopulisque immane minantur<BR>
<DT><DD>Desuper horrificis, et formidabile pendent!<BR>
<DT><DD>Hic pestem occultam, et faecundas sulphure moles<BR>
<DT><DD>Cernere erat, magno quas inter mota tumultu<BR>
<DT><DD>Praelia fervebant; subito cum claustra fragore<BR>
<DT><DD>Horrendum disrupta tonant, semiustaque membra,<BR>
<DT><FONT SIZE=2>40</FONT><DD>Fumantesque artus, laniataque corpora lethum<BR>
<DT><DD>Corripit informe, et rotat ater in aethere turbo.<BR>
<DT><DD>Sic postquam Enceladi dejecit fulmine fratres<BR>
<DT><DD>Coelicolum pater, et vetuit contemnere divos:<BR>
<DT><DD>Divulsam terrae faciem, ingentesque ruinas<BR>
<DT><DD>Mortales stupuere; altum hic mirantur abesse<BR>
<DT><DD>Pelion, invertique imis radicibus Ossam;<BR>
<DT><DD>Hic fluvium moles inter confusaque saxa<BR>
<DT><DD>Reptare, atque aliis discentem currere ripis.<BR>
<DT><DD>Stant dubii, et notos montes umbrasque requirunt,<BR>
<DT><FONT SIZE=2>50</FONT><DD>Errore ambiguo elusi, et novitate locorum.<BR>
<DT><DD>Nempe hic Auriaci nuper vexilla secutae<BR>
<DT><DD>Confluxere acies; hic, aspera corda, Britanni,<BR>
<DT><DD>Germanusque ferox, et juncto foedere Belga;<BR>
<DT><DD>Quique truci Boreae, et coelo damnatus iniquo<BR>
<DT><DD>Vitam agit in tenebris, et qui dudum ore perusto<BR>
<DT><DD>Decolor admoti prodit vestigia Phoebi,<BR>
<DT><DD>Undique conveniunt, totum conscripta per orbem<BR>
<DT><DD>Agmina, Nassovique latus socialibus armis<BR>
<DT><DD>Circumfusa tegunt, fremitusque et murmura miscent,<BR>
<DT><FONT SIZE=2>60</FONT><DD>Tam vario disjuncta situ, tot dissona linguis.<BR>
<DT><DD>Te tamen e mediis, ductor fortissime turmis<BR>
<DT><DD>Exere, tu vitam (si quid mea carmina possunt)<BR>
<DT><DD>Accipies, populique encomia sera futuri,<BR>
<DT><DD>Quem varias edoctum artes, studiisque Minervae<BR>
<DT><DD>Omnibus ornatum Marti Rhedycina furenti<BR>
<DT><DD>Credidit invita, et tanto se jactat alumno.<BR>
<DT><DD>Hunc nempe ardorem, atque immensos pectoris aestus<BR>
<DT><DD>Non jubar Arctoum, aut nostri penuria coeli,<BR>
<DT><DD>Sed plaga torridior, qua sol intentius omnes<BR>
<DT><FONT SIZE=2>70</FONT><DD>Effundit radios, totique obnoxia Phoebo<BR>
<DT><DD>India progenuit, tenerisque incoxit ab annis<BR>
<DT><DD>Virtutem immodicam, et generosae incendia mentis.<BR>
<DT><DD>Jam quoque torpentem qui infelix suspicit Arcton,<BR>
<DT><DD>Brumamque aeternam frigusque perambulat, ursae<BR>
<DT><DD>Horridus exuviis, Gulielmi ingenti facta<BR>
<DT><DD>Describit sociis, pugnataque in ordine bella<BR>
<DT><DD>Attentus numerat, neque brumam aut frigora curat.<BR>
<DT><DD>En! vastos nivium tractus et pallida regna<BR>
<DT><DD>Deserit, imperio extremum qui subjicit orbem,<BR>
<DT><FONT SIZE=2>80</FONT><DD>Indigenasque hyemes, Britonumque heroa pererrat<BR>
<DT><DD>Luminibus tacitis; subeunt nunc fusa Namurcae<BR>
<DT><DD>Maenia, nunc tardo quae sanguine plurima fluxit<BR>
<DT><DD>Boinia, nunc dubii palma indiscreta Seneffi.<BR>
<DT><DD>Quae facies, et quanti viri! quo vertice in auras<BR>
<DT><DD>Assurgit! quali firmat vestigia gressu,<BR>
<DT><DD>Majestate rudi, et torvo spectabilis ore!<BR>
<DT><DD>Sic olim Alcides, immania membra Leonis<BR>
<DT><DD>Instratus spoliis, vasta se mole ferebat,<BR>
<DT><DD>Evandri amplexus dextramque adjungere dextrae<BR>
<DT><FONT SIZE=2>90</FONT><DD>Cum peteret, tectisque ingens succederet hospes<BR>
<DT><DD>Dum pugnas, Gulielme, tuas, camposque cruentos<BR>
<DT><DD>Accipit, in venis ebullit vividus humor,<BR>
<DT><DD>Corda micant crebro, et mentem ferit aemulus ardor.<BR>
<DT><DD>Non jam Riphaeos hostis populabitur agros<BR>
<DT><DD>Impune, aut agitabit inultas Sarmata praedas.<BR>
<DT><DD>Quis tamen ille procul fremitus, quae murmura vulgi<BR>
<DT><DD>Nassovium ingeminant! video cava littora circum<BR>
<DT><DD>Fervere remigibus, subitisque albescere velis.<BR>
<DT><DD>Anglia solve metus, et inanes mitte querelas,<BR>
<DT><FONT SIZE=2>100</FONT><DD>Nassovi secura tui, desiste tumentes<BR>
<DT><DD>Prospicere in fluctus animo suspensa, trucesque<BR>
<DT><DD>Objurgare notos, tardamque requirere puppim:<BR>
<DT><DD>Optatus tibi Caesar adest, nec ut ante videbis<BR>
<DT><DD>Sollicitum belli studiis, fatalia Gallo<BR>
<DT><DD>Consilia, et tacitas versantem in pectore pugnas.<BR>
<DT><DD>Olli grata quies et pax tranquilla verendum<BR>
<DT><DD>Composuit vultum, laetosque afflavit honores.<BR>
<DT><DD>Ut denso circum se plurimus agmine miles<BR>
<DT><DD>Agglomerat lateri, ut patriam veteresque penates<BR>
<DT><FONT SIZE=2>110</FONT><DD>Respicit exultans! juvat ostentare recentes<BR>
<DT><DD>Ore cicatrices, et vulnera cruda, notasque<BR>
<DT><DD>Mucronum insignes, afflataque sulphure membra.<BR>
<DT><DD>Chara stupet conjux, reducisque incerta mariti<BR>
<DT><DD>Vestigat faciem; trepida formidine proles<BR>
<DT><DD>Stat procul, et patrios horrescit nescia vultus.<BR>
<DT><DD>Ille graves casus, duri et discrimina belli<BR>
<DT><DD>Enumerat, tumidisque instaurat praelia verbis.<BR>
<DT><DD>Sic postquam in patriam foecunda heroibus Argo<BR>
<DT><DD>Phryxeam attulerat pellem, lanamque rigentem<BR>
<DT><FONT SIZE=2>120</FONT><DD>Exposuit Graiis, et tortile velleris aurum,<BR>
<DT><DD>Navita terrificis infamia littora monstris<BR>
<DT><DD>Describit, mixto spirantem incendia fumo<BR>
<DT><DD>Serpentem, vigilesque feras, plaustroque gementes<BR>
<DT><DD>Insolito tauros, et anhelos igne juvencos.<BR>
<DT><DD>Te tamen, o quantis Gulielme erepte periclis,<BR>
<DT><DD>Accipimus reducem: tibi diva Britannia fundit<BR>
<DT><DD>Plebemque et proceres: medias quacunque per urbes<BR>
<DT><DD>Ingrederis, crebrae consurgunt undique pompae,<BR>
<DT><DD>Gaudiaque et plausus: mixto orgine vulgus euntem<BR>
<DT><FONT SIZE=2>130</FONT><DD>Circumstat fremitu denso: tibi Jupiter annum<BR>
<DT><DD>Serius invertit, luces mirata serenas<BR>
<DT><DD>Ridet hyems, festoque vacat coelum omne triumpho.<BR>
<DT><DD>Jamque nepos tibi parvus adest, laetoque juventae<BR>
<DT><DD>Incessu, et blando testatur gaudia risu.<BR>
<DT><DD>Ut patrius vigor atque elati gratia vultus<BR>
<DT><DD>Caesareum spirant, majestatemque verendam<BR>
<DT><DD>Infundunt puero! ut mater formosa serenat<BR>
<DT><DD>Augustam frontem, et sublimia temperat ora!<BR>
<DT><DD>Agnosco faciem ambiguam, mixtosque parentes.<BR>
<DT><FONT SIZE=2>140</FONT><DD>Ille tuas, Gulielme, acies, et tristia bella,<BR>
<DT><DD>Pugnasque innocua dudum sub imagine lusit.<BR>
<DT><DD>Nunc indignanti similis fugitiva pusillae<BR>
<DT><DD>Terga premit turmae, et falsis terroribus implet,<BR>
<DT><DD>Sternitque exiguum ficto cognomine Gallum.<BR>
<DT><DD>Nunc simulat turres, et propugnacula parva<BR>
<DT><DD>Nominibus signat variis; subitoque tumultu<BR>
<DT><DD>Sedulus infirmas arces, humilemque Namuream<BR>
<DT><DD>Diruit; interea generosae in pectore flammae<BR>
<DT><DD>Assurgunt sensim juveni, notat ignis honestas<BR>
<DT><FONT SIZE=2>150</FONT><DD>Purpureo fervore geneas, et amabilis horror.<BR>
<DT><DD>Quis tamen Augustae immensas in carmine pompas<BR>
<DT><DD>Instruet, in luteos ubi vulgo effusa canales<BR>
<DT><DD>Vina rubent, variatque infectas purpura sordes?<BR>
<DT><DD>Quis lapsus referet stellarum, et fictile coelum,<BR>
<DT><DD>Qua laceram ostendunt redolentia compita chartam,<BR>
<DT><DD>Sulphuris exuvias, tubulosque bitumine cassos?<BR>
<DT><DD>En procul attonitam video clarescere noctem<BR>
<DT><DD>Fulgore insolito! ruit undique lucidus imber,<BR>
<DT><DD>Flagrantesque hyemes; crepitantia sidera passim<BR>
<DT><FONT SIZE=2>160</FONT><DD>Scintillant, totoque pluunt incendia coelo.<BR>
<DT><DD>Nec minus in terris Vulcanus mille figuras<BR>
<DT><DD>Induit, ignivomasque feras, et fulgida monstra,<BR>
<DT><DD>Terribiles visu formas! hic membra leonis<BR>
<DT><DD>Hispida mentitur, tortisque comantia flammis<BR>
<DT><DD>Colla quatit, rutilasque jubas; hic lubricus anguem<BR>
<DT><DD>Ludit, subsiliens, et multo sibilat igne.<BR>
<DT><DD>Laetitiam ingentem atque effusa haec gaudia civis<BR>
<DT><DD>Jam tandem securus agit, positoque timore<BR>
<DT><DD>Exercet ventos, classemque per ultima mundi<BR>
<DT><FONT SIZE=2>170</FONT><DD>Impune educit, pelagoque licentius errat:<BR>
<DT><DD>Seu constricta gelu, mediisque horrentia Cancri<BR>
<DT><DD>Mensibus arva videt; seu turgida malit olenti<BR>
<DT><DD>Tendere vela noto, qua thurea flamina miscet<BR>
<DT><DD>aeolus, et placidis perfundit odoribus auras.<BR>
<DT><DD>Vos animae illustres heroum, umbraeque recentes,<BR>
<DT><DD>Quarum trunca jacent et adhuc stillantia crudis<BR>
<DT><DD>Corpora vulneribus, quibus haec optabilis orbi<BR>
<DT><DD>Parta quies, nondum Nassovo abducite vestro<BR>
<DT><DD>Fida satellitia, at solitis stipate catervis<BR>
<DT><FONT SIZE=2>180</FONT><DD>Ductorem, et tenues circum diffundite turmas.<BR>
<DT><DD>Tuque, Maria, tuos non unquam oblita Britannos,<BR>
<DT><DD>O diva, o patiens magnum expectare maritum,<BR>
<DT><DD>Ne terris dominum invideas, quanquam amplius illum<BR>
<DT><DD>Detineat, longamque agitent sub vindice pacem.
</BLOCKQUOTE></BLOCKQUOTE></BLOCKQUOTE>
<TABLE BORDER=0 CELLSPACING=15 CELLPADDING=0 ALIGN=CENTER> <TR> <TD><A HREF="/addison.html">Addison</A> 	<TD><A HREF="/neo.html">Neo-Latin</A><TD><a href="/index.html">The Latin Library</A> <TD><a href="/classics.html">The Classics Page</A> </TABLE>
</BODY>
</HTML>