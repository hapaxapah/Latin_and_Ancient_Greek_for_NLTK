<html>
	<head>
		<title>
			Nemesianus: Ecloga IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>NEMESIANUS<br>ECLOGA IV</p>

<p class=border></P>

<p>
LYCIDAS MOPSVS
</P>

<P>Populea Lycidas nec non et Mopsus in umbra<br>
pastores, calamis et versu doctus uterque<br>
nec triviale sonans, proprios cantabat amores.<br>
Nam Mopso Meroe, Lycidae crinitus Iollas<br>
ignis erat, parilisque furor de dispare sexu<br>
cogebat trepidos totis discurrere silvis.<br>
Hos puer ac meroe multum lusere furentes,<br>
dum modo condictas vitant in vallibus ulmos,<br>
nunc fagos placitas fugiunt promissaque fallunt<br>
antra nec est animus solitos ad ludere fontes.<br>
Cum tandem fessi, quos durus adederat ignis<br>
sic sua desertis nudarunt vulnera silvis<br>
inque vicem dulces cantu dixere querelas:<br>
"Immitis Meroe rapidisque fugacior euris,<br>
cur nostros calamos, cur pastoralia vitas<br>
carmina? Quemve fugis? Quae me tibi gloria victo?<br>
Quid vultu mentem premis ac spem fronte serenas?<br>
Tandem, dura, nega: possum non velle negantem.<br>
Cantet, amat quod quisque: levant et carmine curas.<br>

</P>

<P>LYCIDAS
</P>

<P>Respice me tandem, puer o crudelis Iolla.<br>
Non hoc semper eris: perdunt et gramina flores,<br>
perdit spina rosas, nec semper lilia candent,<br>
nec longum tenet uva comas, nec populus umbras.<br>
Donum forma breve est nec se quod commodet annis.<br>
Cantet amat quod quisque: levant et carmina curas.<br>

</P>

<P>MOPSVS
</P>

<P>Cerva marem sequitur, taurum formosa iuvenca<br>
et Venerem sensere lupae, sensere leaenae<br>
et genus aerium volucres et squamea turba<br>
et montes silvaeque: suos habet arbor amores.<br>
Tu tamen una fugis miserum, tu prodis amantem.<br>
Cantet amat quod quisque: levant et carmina curas.<br>

</P>

<P>LYCIDAS
</P>

<P>Omnia tempus alit, tempus rapit: usus in arto est.<br>
Ver erat et vitulos vidi sub matribus istos<br>
qui nunc pro nivea coiere in cornua vacca.<br>
Et tibi iam tumidae nares et fortia colla,<br>
iam tibi bis denis numerantur messibus anni.<br>
Cantet amat quod quisque: levant et carmina curas.<br>

</P>

<P>MOPSVS
</P>

<P>Huc, Meroe formosa, veni: vocat aestus in umbram.<br>
Iam pecudes subiere nemus, iam nulla canoro<br>
gutture cantat avis, torto non squamea tractu<br>
signat humum serpens. Solus cano: me sonat omnis<br>
silva nec aestivis cantu concedo cicadis.<br>
Cantet amat quod quisque: levant et carmina curas.<br>

</P>

<P>LYCIDAS
</P>

<P>Tu quoque, saeve puer, niveum ne perde colorem<br>
sole sub hoc: solet hic lucentes urere malas.<br>
Hic age pampinea mecum requiesce sub umbra;<br>
hic tibi lene virens fons murmurat, hic et ab ulmis<br>
purpureae fetis dependent vitibus uvae.<br>
Cantet amat quod quisque: levant et carmina curas.<br>

</P>

<P>MOPSVS
</P>

<P>Qui tulerit Meroes fastidia lenta superbae,<br>
Sithonias feret ille nives Libyaeque calorem,<br>
Nerinas potabit aquas taxique nocentis<br>
non metuet sucos, Sardorum gramina vincet<br>
et iuga Marmaricos coget sua ferre leones.<br>
Cantet amat quod quisque: levant et carmina curas.<br>

</P>

<P>LYCIDAS
</P>

<P>Quisquis amat pueros ferro praecordia duret<br>
nil properet discatque diu patienter amare<br>
prudentesque animos teneris non spernat in annis,<br>
perferat et fastus. Sic olim gaudia sumet,<br>
si modo sollicitos aliquis deus audit amantes<br>
Cantet amat quod quisque: levant et carmina curas.<br>

</P>

<P>MOPSVS
</P>

<P>Quid prodest quod me pagani mater Amyntae<br>
ter vittis, ter fronde sacra, ter ture vaporo,<br>
incendens vivo crepitantes sulphure lauros<br>
lustravit cineresque aversa effudit in amnem,<br>
Cantet amat quod quisque: levant et carmina curas.<br>
cum sic in Meroen totis miser ignibus urar?<br>

</P>

<P>LYCIDAS
</P>

<P>Haec eadem nobis quoque versicoloria fila<br>
et mille ignotas Mycale circumtulit herbas;<br>
cantavit quo luna tumet, quo rumpitur anguis,<br>
quo currunt scopuli, migrant sata, vellitur arbos.<br>
Plus tamen ecce meus, plus est formosus Iollas.<br>
Cantet amat quod quisque: levant et carmina curas".
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="nemesianus.html">Nemesianus</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>