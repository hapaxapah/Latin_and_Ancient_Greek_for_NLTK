<html>
	<head>
		<title>
			Grattius: Cynegetica
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>FALISCUS GRATTIUS
<br>CYNEGETICON LIBER
</p>

<p class=border></P>

<p>
Dona cano divum, laetas venantibus artis,<br>
auspicio, Diana, tuo; prius omnis in armis<br>
spes fuit et nuda silvas virtute movebant<br>
inconsulti homines vitaque erat error in omni.<br>
post alia, propiore, via meliusque profecti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
te sociam, Ratio, rebus sumpsere gerendis;<br>
hinc omne auxilium vitae rectusque reluxit<br>
ordo et contiguas didicere ex artibus artis<br>
proserere, hinc demens cecidit violentia retro.<br>
sed primum auspicium deus artibus altaque circa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
firmamenta dedit; tum partis quisque secutus<br>
exegere suas tetigitque industria finem.<br>
tu trepidam bello, vitam, Diana, ferino<br>
qua primam quaerebat opem, dignata repertis<br>
protegere auxiliis orbemque hac solvere noxa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
adscivere tuo comites sub nomine divae<br>
centum: omnes nemorum, umentes de fontibus omnes<br>
Naides, et Latii satyri Faunusque subibant<br>
Maenaliusque puer, domitrixque Idaea leonum<br>
mater, et inculto Silvanus termite gaudens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
his ego praesidibus nostram defendere sortem<br>
contra mille feras et non sine carmine iussus<br>
carmine et arma dabo et venandi persequar artis.<br>
armorum casses, plagiique exordia, restes,<br>
prima iubent tenui nascentem iungere filo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
limbum et quadruplicis tormento adstringere limbos:<br>
illa operum patiens, illa usus linea longi<br>
tunc ipsum e medio cassem quo nascitur ore<br>
per senos circum usque sinus laqueabis, ut omni<br>
concipiat tergo, si quisquam est plurimus, hostem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
at bis vicenos spatium praetendere passus<br>
rete velim plenisque decem consurgere nodis;<br>
ingrati maiora sinus impendia sument.<br>
optuma Cinyphiae, ne quid cunctere, paludes<br>
lina dabunt; bonus Aeolia de valle Sibyllae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
fetus et aprico Tuscorum stuppea campo<br>
messis contiguum sorbens de flumine rorem,<br>
qua cultor Latii per opaca silentia Thybris<br>
labitur inque sinus magno venit ore marinos.<br>
at contra nostris imbellia lina Faliscis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Hispanique alio spectantur Saetabis usu.<br>
vix operata suo sacra ad Bubastia lino<br>
velatur sonipes aestivi turba Canopi:<br>
ipse in materia damnosus candor inerti<br>
ostendit longe fraudem atque exterruit hostis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
at pauper rigui custos Alabandius horti<br>
cannabinas nutrit silvas, quam commoda nostro<br>
armamenta operi. gravis est tutela, sed illis<br>
tu licet Haemonios includas retibus ursos.<br>
tantum ne subeat vitiorum pessimus umor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
ante cave: non est umentibus usus in armis,<br>
nulla fides. ergo seu pressa flumina valle<br>
inter opus clausaeque malum fecere paludes,<br>
sive improvisus caelo perfuderit imber,<br>
illa vel ad flatus Helices oppande serenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
vel caligineo laxanda reponite fumo.<br>
idcirco et primas linorum tangere messes<br>
ante vetant quam maturis accenderit annum<br>
ignibus et claro Plias se prompserit ortu.<br>
imbiberit: tanto respondet longior usus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
magnum opus et tangi, nisi cura vincitur, impar.<br>
nonne vides veterum, quos prodit fabula rerum,<br>
semideos Dilli aggeribus temptare superbis<br>
caeli iter et matres ausi attrectare deorum,<br>
quam magna mercede meo sine munere silvas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
impulerint? flet adhuc et porro flebit Adonin<br>
victa Venus, ceciditque suis Ancaeus in arvis<br>
(et praedexter erat, geminisque securibus ingens)<br>
ipse deus cultorque feri Tirynthius orbis,<br>
quem mare, quem tellus, quem praeceps ianua Ditis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
omnia temptantem, qua laus erat obvia, passa<br>
hinc decus et famae primum impetravit honorem.<br>
exige si qua meis respondet ab artibus ergo<br>
gratia quae vires fallat collata ferinas:<br>
sunt quibus immundo decerptae vulture plumae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
instrumentum operis fuit et non parva facultas.<br>
tantum inter nivei iungantur vellera cygni,<br>
et satis armorum est. haec clara luce coruscant<br>
terribiles species, at vulture dirus ab atro<br>
turbat odor silvas meliusque alterna valet res.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
sed quam clara tuis et pinguis pluma sub armis,<br>
tam mollis tactu et non sit creberruma nexu,<br>
ne reprensa suis properantem linea pennis<br>
implicet atque ipso mendosa coarguat usu.<br>
hic magis in cervos valuit metus; ast ubi lentae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
interdum Libyco fucantur sandyce pennae<br>
linteaque expositis lucent anconibus arma,<br>
rarum si qua metus eludet belua falsos.<br>
nam fuit et laqueis aliquis curracibus usus:<br>
cervino iussere magis contexere nervo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
fraus teget insidias habitu mentita ferino.<br>
quid qui dentatas iligno robore clausit<br>
venator pedicas, quam dissimulantibus armis<br>
saepe habet imprudens alieni lucra laboris!<br>
o felix, tantis quem primum industria rebus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
prodidit auctorem! deus ille an proxuma divos<br>
mens fuit, in caecas aciem quae magna tenebras<br>
egit et ignarum perfudit lumine vulgus?<br>
dic age Pierio (fas est) Diana, ministro.<br>
Arcadium stat fama senem, quem Maenalus auctor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
et Lacedaemoniae primum vidistis Amyclae<br>
per non adsuetas metantem retia valles<br>
Dercylon. haut illo quisquam se iustior egit,<br>
hau fuit in terris divum observantior alter:<br>
ergo illum primis nemorum dea finxit in arvis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
auctoremque operi dignata inscribere magno<br>
iussit adire suas et pandere gentibus artes.<br>
ille etiam valido primus venabula dente<br>
induit et proni moderatus vulneris iram<br>
omne moris excepit onus; tum stricta verutis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
dentibus et gemina subiere hastilia furca<br>
et quidam totis clauserunt ensibus hastas,<br>
ne cessaret iners in vulnere massa ferino.<br>
blandimenta vagae fugies novitatis: ibidem<br>
exiguo nimiove nocent. sed lubricus errat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
mos et ab expertis festinant usibus omnes.<br>
quid, Macetum immensos libeat si dicere contos?<br>
quam longa exigui spicant hastilia dentes!<br>
aut contra ut tenero destrictas cortice virgas<br>
praegravat ingenti pernix Lucania cultro!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
omnia tela modi melius finxere salubres,<br>
quocirca et iaculis habilem perpendimus usum:<br>
neu leve vulnus eat neu sit brevis impetus illi.<br>
ipsa arcu Lyciaque suos Diana pharetra<br>
armavit comites: ne tela relinquite divae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
magnum opus et volucres quondam fecere sagittae.<br>
disce agedum et validis dilectum hastilibus omnem.<br>
plurima Threiciis nutritur vallibus Hebri<br>
cornus et umbrosae Veneris per litora myrtus<br>
taxique pinusque Altinatesque genestae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
et magis incomptos opera iuturus agrestis<br>
termes. ab Eois descendit virga Sabaeis<br>
mater odorati multum pulcherruma turis:<br>
illa suos usus intractatumque decorem<br>
(sic nemorum iussere deae) natalibus hausit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
arbitriis; at enim multo sunt ficta labore<br>
cetera quae silvis errant hastilia nostris:<br>
nunquam sponte sua procerus ad aethera termes<br>
exiit inque ipsa curvantur stirpe genestae.<br>
ergo age luxuriam primo fetusque nocentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
detrahe: frondosas gravat indulgentia silvas.<br>
post ubi proceris generosa stirpibus arbor<br>
se dederit teretisque ferent ad sidera virgae,<br>
stringe notas circum et gemmantis exige versus.<br>
his, si quis vitium nociturus sufficit, umor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
ulceribus fluet et venas durabit inertis.<br>
in quinos sublata pedes hastilia plena<br>
caede manu, dum pomiferis advertitur annus<br>
frondibus et tepidos autumnus continet imbres.<br>
sed cur exiguis tantos in partibus orbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
lustramus? prima illa canum, non ulla per artis<br>
cura prior, sive indomitos vehementior hostis<br>
nudo marte premas seu bellum ex arte ministres.<br>
mille canum patriae ductique ab origine mores<br>
quoique sua. magna indocilis dat proelia Medus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
magnaque diversos extollit gloria Celtas.<br>
arma negant contra martemque odere Geloni,<br>
sed natura sagax: Perses in utroque paratus.<br>
sunt qui Seras alant, genus intractabilis irae;<br>
at contra faciles magnique Lycaones armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
sed non Hyrcano satis est vehementia gentis<br>
tanta suae: petiere ultro fera semina silvis;<br>
dat venus accessus et blando foedere iungit.<br>
tunc et mansuetis tuto ferus errat adulter<br>
in stabulis ultroque gravem succedere tigrin&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
ausa canis maiore tulit de sanguine fetum.<br>
sed praeceps virtus: ipsa venabitur aula<br>
ille tibi et pecudum multo cum sanguine crescet.<br>
pasce tamen: quaecumque domi sibi crimina fecit,<br>
excutiet silva magnus pugnator adepta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
at fugit adversos idem quos repperit hostis<br>
Vmber: quanta fides, utinam, et sollertia naris,<br>
tanta foret virtus et tantum vellet in armis!<br>
quid, freta si Morinum dubio refluentia ponto<br>
veneris atque ipsos libeat penetrare Britannos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
o quanta est merces et quantum impendia supra,<br>
si non ad speciem mentiturosque decores<br>
(parvis haec una est catulis iactura Britannis),<br>
at magnum cum venit opus promendaque virtus<br>
et vocat extremo praeceps discrimine mavors:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
non tunc egregios tantum admirere Molossos,<br>
comparat his versuta suas Athamania ...<br>
A&Ccedil;orusque Pheraeque et clandestinus Acarnan:<br>
sicut Acarnanes subierunt proelia furto,<br>
sic canis illa suos taciturna supervenit hostis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
at clangore citat quos nondum conspicit apros<br>
Aetola quaecumque canis de stirpe: malignum<br>
officium, sive illa metus convicia rupit<br>
seu frustra nimius properat favor. et tamen illud<br>
ne vanum totas genus aspernere per artis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
mirum quam celeres et quantum nare merentur,<br>
tum non est victi quoi concessere labori.<br>
idcirco variis miscebo gentibus usum:<br>
quondam inconsultis mater dabit Vmbrica Gallis<br>
sensum agilem, traxere animos de patre Gelonae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
Hyrcano et vanae tantum Calydonia linguae<br>
exibit vitium patre emendata Molosso.<br>
scilicet ex omni florem virtute capessunt<br>
et sequitur natura favens. at te leve si qua<br>
tangit opus pavidosque iuvat compellere dorcas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
aut versuta sequi leporis vestigia parvi,<br>
Petroniost haec fama cani, volucresque Sycambros<br>
et pictam macula Vertraham delige flava:<br>
ocior adfectu mentis pennaque cucurrit,<br>
sed premit inventas, non inventura latentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
illa feras, quae Petroniis bene gloria constat.<br>
quod si maturo pressantes gaudia lusu<br>
dissimulare feras tacitique accedere possent,<br>
illis omne decus, quod nunc, metagontes, habetis,<br>
constaret: silva sed virtus irrita damnost.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
at vestrum non vile genus, non patria, vulgo<br>
Sparte quos et Creta suos promittit alumnos:<br>
sed primum celsa lorum cervice ferentem,<br>
Glympice, te silvis egit Boeotius Hagnon,<br>
Hagnon Astylides, Hagnon, quem plurima semper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
gratia per nostros unum testabitur usus.<br>
hic trepidas artis et vix novitate sedentes<br>
vidit qua propior peteret via nec sibi turbam<br>
contraxit comitem nec vasa tenentia longe:<br>
unus praesidium atque operi spes magna petito&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
adsumptus metagon lustrat per nota ferarum<br>
pascua, per fontes, per quas trivere latebras.<br>
primae lucis opus: tum signa vapore ferino<br>
intemerata legens si quast qua fallitur eius<br>
turba loci, maiore secat spatia extera gyro;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
atque hic egressu iam tum sine fraude reperto<br>
incubuit, spatiis qualis permissa Lechaeis<br>
Thessalium quadriga decus, quam gloria patrum<br>
excitat et primae spes ambitiosa coronae.<br>
sed ne qua ex nimio redeat iactura favore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
lex dicta officiis: neu voce lacesseret hostem<br>
neve levem praedam aut propioris pignora lucri<br>
amplexus primos nequiquam effunderet actus;<br>
iam vero impensum melior fortuna laborem<br>
cum sequitur iuxtaque domus quaesita ferarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
et sciat occultos et signis arguat hostes:<br>
(aut effecta levi testatur gaudia cauda<br>
aut ipsa infodiens uncis vestigia plantis<br>
mandit humum celsisve adprensat naribus auras);<br>
et tamen, ut ne prima faventem pignora fallant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
circum omnem aspretis medius qua clauditur orbis<br>
ferre pedem accessusque abitusque notare ferarum<br>
admonet et, si forte loco spes prima fefellit,<br>
rusum opus incubuit spatiis; at, prospera si res,<br>
intacto repetet prima ad vestigia gyro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
ergo ubi plena suo rediit victoria fine,<br>
in partem praedae veniat comes et sua norit<br>
praemia: sic operi iuvet inseruisse benigne.<br>
hoc ingens meritumst, haec ultima palma tropaei,<br>
Hagnon magne, tibi divum concessa favore:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
ergo semper eris, dum carmina dumque manebunt<br>
silvarum dotes atque arma Diania terris.<br>
hic et semiferam thoum de sanguine prolem<br>
finxit. non alio maior sub pectore virtus,<br>
sive in lora voces seu nudi ad pignera martis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
thoes commissos (clarissima fama) leones<br>
et subiere astu et parvis domuere lacertis;<br>
nam genus exiguum et pudeat, quam informe, fateri,<br>
vulpina species: tamen huic exacta voluntas.<br>
at non est alius quem tanta ad munia fetus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
exercere velis, aut te tua culpa refellet<br>
inter opus, quom sera cadit prudentia damno.<br>
iunge pares ergo et maiorum pignore signa<br>
feturam prodantque tibi metagonta parentes,<br>
qui genuere sua pecus hoc inmane iuventa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
et primum expertos animi, quae gratia primast,<br>
in venerem iungam. tum sortis cura secunda,<br>
ne renuat species aut quem detractet honorem.<br>
sint celsi vultus, sint hirtae frontibus aures,<br>
os magnum, et patulis agitatos naribus ignes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
spirent, adstricti succingant ilia ventres,<br>
cauda brevis longumque latus discretaque collo<br>
caesaries neu pexa nimis neu frigoris illa<br>
impatiens; validis tum surgat pectus ab armis,<br>
quod magnos capiat motus magnisque supersit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
effuge qui lata pandit vestigia planta:<br>
mollis in officio. siccis ego dura lacertis<br>
crura velim et solidos haec in certamina calces.<br>
sed frustra longus properat labor, abdita si non<br>
altas in latebras unique inclusa marito&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
femina: nec patres veneris sub tempore magnos<br>
illa neque emeritae servat fastigia laudis.<br>
primi complexus, dulcissuma prima voluptas<br>
(hunc veneri dedit impatiens natura furorem),<br>
si tenuit custos et mater adultera non est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
da requiem gravidae solitosque remitte labores:<br>
vix oneri super illa suo. tum deinde monebo,<br>
ne matrem indocilis natorum turba fatiget,<br>
percensere notis iamque inde excernere pravos.<br>
signa dabunt ipsi. teneris vix artibus haeret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
ille tuos olim non defecturus honores,<br>
iamque illum impatiens aequae vehementia sortis<br>
extulit: adfectat materna regna sub alvo,<br>
ubera tota tenet, a tergo liber aperto,<br>
dum tepida indulget terris clementia mundi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
verum ubi Caurino perstrinxit frigore vesper,<br>
irreptat turbaque potens operitur inerti.<br>
illius et manibus vires sit cura futuras<br>
perpensare: levis deducet pondere fratres:<br>
nec me pignoribus, nec te mea carmina fallent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
protinus et cultus alios et debita fetae<br>
blandimenta feres curaque sequere merentem:<br>
illa perinde suos, ut erit, de lacte minores<br>
ad longam praestabit opem. tum denique, fetae<br>
cum desunt operi, fregitque industria matres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
transeat in catulos omnis tutela relictos.<br>
lacte novam pubem facilique tuebere maza,<br>
nec luxus alios avidaeque impendia vitae<br>
noscant: haec magno redit indulgentia damno.<br>
nec mirum: humanos non est magis altera sensus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
tollit ni ratio et vitiis adeuntibus obstat.<br>
haec illast Pharios quae fregit noxia reges,<br>
dum servata cavis potant Mareotica gemmis<br>
nardiferumque metunt Gangen vitiisque ministrant.<br>
sic et Achaemenio cecidisti, Lydia, Cyro:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
atqui dives eras ac fluminis aurea venis.<br>
scilicet ad summam ne quid restaret habendi,<br>
tu quoque luxuriae fictas dum colligis artes<br>
et sequeris demens alienam, Graecia, culpam,<br>
o quantum et quotiens decoris frustrata paterni!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
at qualis nostris, quam simplex mensa Camillis!<br>
qui tibi cultus erat post tot, Serrane, triumphos!<br>
ergo illi ex habitu virtutisque indole priscae<br>
imposuere orbi Romam caput, actaque ab illis<br>
ad caelum virtus summosque tetendit honores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
scilicet exiguis magna sub imagine rebus<br>
prospicies, quae sit ratio, et quo fine regendae.<br>
idcirco imperium catulis unusque magister<br>
additur: ille dapes poenamque operamque moramque<br>
temperet, hunc spectet silvas domitura iuventus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
nec vile arbitrium est: quoicumque haec regna dicantur,<br>
ille tibi egregia iuvenis de pube legendus,<br>
utrumque et prudens et sumptis impiger armis.<br>
quod nisi et accessus et agendi tempora belli<br>
noverit et socios tutabitur hoste minores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
aut cedent aut illa tamen victoria damnost.<br>
ergo in opus vigila factusque ades omnibus armis:<br>
(arma acuere virum); tegat imas fascia suras;<br>
&lt;sit pell&gt;is vitulina, suis et tergore fulvo<br>
i&lt;re decet, niteant&gt; canaque e maele galeri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
ima Toletano praecingant ilia cultro<br>
terribilemque manu vibrata falarica dextra<br>
det sonitum et curvae rumpant non pervia falces.<br>
haec tua militia est. quin et Mavortia bello<br>
vulnera et errantis per tot divertia morbos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
causasque adfectusque canum tua cura tuerist.<br>
stat Fatum supra totumque avidissimus Orcus<br>
pascitur et nigris orbem circumsonat alis.<br>
scilicet ad magnum maior ducenda laborem<br>
cura, nec expertos fallet deus: huic quoque nostrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
est aliud, quod praestet opus, placabile numen.<br>
nec longe auxilium, licet alti vulneris orae<br>
abstiterint atroque cadant cum sanguine fibrae:<br>
inde rape ex ipso qui vulnus fecerit hoste<br>
virosam eluviem lacerique per ulceris ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
sparge manu, venas dum sucus comprimat acer:<br>
mortis enim patuere viae. tum pura monebo<br>
circum labra sequi tenuique includere filo.<br>
At si pernicies angusto pascitur ore,<br>
contra pande viam fallentisque argue causas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
morborum: in vitio facilis med&lt;icina recenti&gt;;<br>
sed tacta impositis mulcent p&lt;ecuaria palmis&gt;<br>
(id satis) aut nigrae circum picis unguine signant;<br>
quodsi destricto levis est in vulnere noxa,<br>
ipse habet auxilium validae natale salivae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
illa gravis labes et curis altior illis,<br>
cum vitium causae totis egere latentes<br>
corporibus seraque aperitur noxia summa.<br>
inde emissa lues et per contagia morbi<br>
venere in vulgum fusaque exercitus ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
aequali sub labe ruit, nec viribus ullis<br>
aut merito veniast aut spes exire precanti.<br>
quod sive a Stygia letum Proserpina nocte<br>
extulit et Furiis commissam ulciscitur iram,<br>
seu vitium ex alto spiratque vaporibus aether&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
pestiferis, seu terra suos populatur honores:<br>
fontem averte mali. trans altas ducere calles<br>
admoneo latumque fuga superabitis amnem.<br>
hoc primum effugium leti: tunc ficta valebunt<br>
auxilia et nostra quidam redit usus ab arte.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
sed varii motus nec in omnibus una potestas:<br>
disce vices et quae tutelast proxima tempta.<br>
pluruma per catulos rabies invictaque tardis<br>
praecipitat letale malum: sit tutius ergo<br>
antire auxiliis et primas vincere causas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
namque subit, nodis qua lingua tenacibus haeret,<br>
(vermiculum dixere) mala atque incondita pestis.<br>
ille ubi salsa siti praecepit viscera longe,<br>
aestivos vibrans accensis febribus ignes,<br>
moliturque fugas et sedem spernit amaram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
scilicet hoc motu stimulisque potentibus acti<br>
in furias vertere canes. ergo insita ferro<br>
iam teneris elementa mali causasque recidunt.<br>
nec longa in facto medicinast ulcere: purum<br>
sparge salem et tenui permulce vulnus olivo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
ante relata suas quam nox bene compleat umbras,<br>
ecce aderit factique oblitus vulneris ultro<br>
blanditur mensis cereremque efflagitat ore.<br>
quid, priscas artes inventaque simplicis aevi,<br>
si referam? non illa metus solacia falsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
tam longam traxere fidem. collaribus ergo<br>
sunt qui lucifugae cristas inducere maelis<br>
iussere aut sacris conserta monilia conchis<br>
et vivum lapidem et circa Melitensia nectunt<br>
curalia et magicis adiutas cantibus herbas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
ac sic offectus oculique venena maligni<br>
vicit tutela pax impetrata deorum.<br>
at si deformis lacerum dulcedine corpus<br>
persequitur scabies, longi via pessima leti:<br>
in primo accessu tristis medicina, sed una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
pernicies redimenda anima, quae prima sequaci<br>
sparsa malost, ne dira trahant contagia vulgus.<br>
quodsi dat spatium clemens et promonet ortu<br>
morbus, disce vias et qua sinit artibus exi.<br>
tunc et odorato medicata bitumina vino&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
Hipponiasque pices neglectaeque unguen amurcae<br>
miscuit et summam complectitur ignis in unam.<br>
inde lavant aegros: atque ira coercita morbi<br>
laxatusque rigor. quae te ne cura timentem<br>
differat, et pluvias et Cauri frigora vitent;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
duc magis, ut nudis incumbunt vallibus aestus,<br>
a vento clarique faces ad solis, ut omne<br>
exsudent vitium subeatque latentibus ultro<br>
quae facta est medicina vadis. nec non tamen illum<br>
spumosi catulos mergentem litoris aestu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
respicit et facilis Paean adivvit in artes.<br>
o rerum prudens quantam experientia vulgo<br>
materiem largita boni, si vincere curent<br>
desidiam et gratos agitando prendere finis!<br>
est in Trinacria specus ingens rupe cavique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
introsum reditus, circum atrae moenia silvae<br>
alta premunt ruptique ambustis faucibus amnes;<br>
Vulcano condicta domus. quam subter eunti<br>
stagna sedent venis oleoque madentia vivo.<br>
huc defecta mala vidi pecuaria tabe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
saepe trahi victosque malo graviore magistros.<br>
"te primum, Vulcane, loci, pacemque precamur,<br>
incola sancte, tuam: da fessis ultima rebus<br>
auxilia et, meriti si nulla est noxia tanti,<br>
tot miserare animas liceatque attingere fontis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
sancte, tuos" ter quisque vocant, ter pinguia libant<br>
tura foco, struitur ramis felicibus ara.<br>
hic (dictu mirum atque alias ignobile monstrum)<br>
adversis specibus ruptoque e pectore montis<br>
venit ovans Austris et multo flumine flammae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
emicat ipse: manu ramum pallente sacerdos<br>
termiteum quatiens "procul hinc extorribus ire<br>
edico praesente deo, praesentibus aris,<br>
quis scelus aut manibus sumptum aut in pectore motum
est"<br>
inclamat: cecidere animi et trepidantia membra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
o quisquis misero fas umquam in supplice fregit,<br>
quis pretio fratrum meliorisque ausus amici<br>
sollicitare caput patriosve lacessere divos,<br>
illum agat infandae comes huc audacia culpae:<br>
discet commissa quantum deus ultor in ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
pone sequens valeat. sed cui bona pectore mens est<br>
obsequitur&lt;que&gt; deo, deus illam molliter aram<br>
lambit et ipse, suos ubi contigit ignis honores,<br>
defugit a sacris rursumque reconditur antro:<br>
huic fas auxilium et Vulcania tangere dona.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
nec mora, si medias exedit noxia fibras,<br>
his lave praesidiis adfectaque corpora mulce:<br>
regnantem excuties morbum. deus auctor, et ipsa<br>
artem aluit natura suam. quae robore pestis<br>
acrior aut leto propior via? sed tamen illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
hinc venit auxilium valida vehementius ira.<br>
quod primam si fallet opem dimissa facultas,<br>
at tu praecipitem qua spes est proxima labem<br>
adgredere: in subito subita et medicina tumultu.<br>
stringendae nares et &lt;bi&gt;na ligamina ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
armorum, geminaque cruor ducendus ab aure:<br>
hinc vitium, hinc illa est avidae vehementia pesti.<br>
ilicet auxiliis fessum solabere corpus<br>
subsiduasque fraces defusaque Massica prisco<br>
sparge cado: Liber tenuis e pectore curas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
exigit, et morbo Liber medicina furenti.<br>
quid dicam tussis, quid inertis damna veterni<br>
aut incurvatae siquast tutela podagrae?<br>
mille tenent pestes curaque potentia maior.<br>
mitte age (non opibus tanta est fiducia nostris),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
mitte, anime: ex alto ducendum numen Olympo,<br>
supplicibus&lt;que&gt; vocanda sacris tutela deorum.<br>
idcirco aeriis molimur compita lucis<br>
spicatasque faces sacrum ad nemorale Dianae<br>
sistimus et solito catuli velantur honore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
ipsaque per flores medio in discrimine luci<br>
stravere arma sacris et pace vacantia festa.<br>
tum cadus et viridi fumantia liba feretro<br>
praeveniunt teneraque extrudens cornua fronte<br>
haedus et ad ramos etiamnum haerentia poma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
lustralis de more sacri, quo tota iuventus<br>
lustraturque deae proque anno reddit honorem.<br>
ergo impetrato respondet multa favore<br>
ad partis, qua poscis opem; seu vincere silvas<br>
seu tibi fatorum labes exire minasque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
cura prior, tua magna fides tutelaque virgo.<br>
restat equos finire notis, quos arma Dianae<br>
admittant: non omne meas genus audet in artis.<br>
est vitium ex animo, sunt quos imbellia fallant<br>
corpora, praeveniens quondam est incommoda virtus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
consule, Penei qualis perfunditur amne<br>
Thessalus aut patriae quem conspexere Mycenae<br>
glaucum: nempe ingens, nempe ardua fundet in auras<br>
crura. quis Eleas potior lustravit harenas?<br>
ne tamen hoc attingat opus: iactantior illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
virtus quam silvas durumque lacessere martem.<br>
nec saevos miratur equos terrena Syene<br>
scilicet, et Parthis inter sua mollia rura<br>
mansit honor; veniat Caudini saxa Taburni<br>
Garganumve trucem aut Ligurinas desuper Alpes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
ante opus excussis cadet unguibus. et tamen illi<br>
est animus fingetque meas se iussus in artes:<br>
sed iuxta vitium posuit deus. at tibi contra<br>
Callaecis lustratur &lt;e&gt;quis scruposa Pyr&lt;ene&gt;,<br>
non tamen Hispano martem temptare m&lt;inistro&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
ausim: &lt;in&gt; muricibus vix ora tenacia ferr&lt;o&gt;<br>
concedunt. at tota levi Nasam&lt;onia virga&gt;<br>
fingit equos: ipsis Numidae solver&lt;e capistris&gt;<br>
audax et patiens operum g&lt;enus. Ille vigebit&gt;<br>
centum actus spatiis atque eluctabitur iram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
nec magni cultus: sterilis quodcumque remisit<br>
terra sui tenuesque satis producere rivi.<br>
sic et Strymonio facilis tutela Bisaltae:<br>
possent Aetnaeas utinam se ferre per arces,<br>
qui ludus Siculis. quid tum, si turpia colla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
aut tenuis dorso curvatur spina? per illos<br>
cantatus Graiis Acragas victaeque fragosum<br>
Nebroden liquere ferae: (o quantus in armis<br>
ille meis quoius dociles pecuaria fetus<br>
sufficient) quis Chaonios contendere contra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
ausit, vix merita quos signat Achaia palma?<br>
spadices vix Pellaei valuere Cerauni;<br>
at tibi devotae magnum pecuaria Cyrrhae,<br>
Phoebe, decus meruere, levis seu iungere currus<br>
usus, seu nostras agere in sacraria tensas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
venanti melius pugnat color: optima nigr&lt;a&gt;<br>
&lt;cru&gt;ra illi badiosque leg&lt;a&gt;nt et a * * *<br>
&lt;et quo&gt;rum fessas imitantur terga favillas.<br>
&lt;o quan&gt;tum Italiae (sic di voluere) parentes<br>
&lt;praestant&gt; et terras omni praecepimus usu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
&ltnostraque quam pernix&gt; collustrat prata &lt;iuventus&gt;!
</p>

<p>
* * * * * * * * * * * * * * * * * * * * *
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>