<html>
	<head>
		<title>
			Sabinus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AULUS SABINUS<br>EPISTULAE TRES AD OVIDIANAS EPISTULAS RESPONSORIAE
</p>

<p class=border></P>

<p>
<b>I. Ulyxis ad Penelopen responsio.</B>
</p>

<p>
PERTULIT ad miserum tandem tua casus Ulyxen,<br> 
Penelope, chartis verba notata piis.<br> 
Agnovi caramque manum, gemmasque fideles:<br> 
Solamen longis illa fuere malis.<br> 
ARGUIS ut lentum: mallem quoque forsitan esse,<br> 
Quam tibi quaeque tuli dicere, quaeque feram.<br> 
Non hoc obiecit mihi Graecia, quum mea fictus<br> 
Detinuit patrio litore vela furor.<br> 
Sed thalamis nec velle tuis, nec posse carere,<br> 
Causaque fingendae, tu mihi mentis eras.<br> 
Nil tibi rescribam curae est, properemque venire:<br> 
Dum propero, adversi vela tulere Noti.<br> 
Non me Troia tenet , Graiis odiosa puellis;<br> 
Iam cinis, et tantum flebile, Troia , solum.<br> 
Deiphobusque iacet; iacet Asius, et iacet Hector;<br> 
Et quicumque tui causa timoris erat.<br> 
Evasi et Thracum caeso duce proelia Rheso,<br> 
In mea captivis castra revectus equis.<br> 
Tutus et e media Phrygiae Tritonidis arce<br> 
Fatalis palmae pignora capta tuli.<br> 
Nec timui commissus equo, male sedula quamvis<br> 
Clamabat vates: &#171;Urite, Troes, equum;<br> 
Urite: mendaci celantur robore Achivi,<br> 
Et Phrygas in miseros ultima bella ferunt.&#187;<br> 
Perdiderat tumuli supremum munus Achilles,<br> 
Sed Thetidi est humeris redditus ille meis.<br> 
Nec laudem Danai tanto renuere labori:<br> 
Erepti pretium corporis arma tuli.<br> 
Quid refert? pelago sunt obruta; non mihi classes,<br> 
Non socii superant: omnia pontus habet.<br> 
SOLUS adhuc mecum, qui me tot casibus unus<br> 
Duravit, patiens ad mala, perstat Amor.<br> 
Illum non avidis canibus Niseia virgo<br> 
Fregit; non tumidis torta Charybdis aquis;<br> 
Nori ferus Antiphates, nec in uno corpore dissors<br> 
Parthepope, blandis insidiosa modis.<br> 
Non quod Colchiacas artes tentaverit herbis,<br> 
Non quod solemnes altera Diva toros.<br> 
Utraque se nobis mortalia demere fila<br> 
Spondebat; Stygias utraque posse vias.<br> 
Te tamen, hac etiam, spreta mercede, petivi,<br> 
Passurus terra tot mala, totque mari.<br> 
SED tu femineo nunc forsan nomine tacta,<br> 
Non secura leges cetera verba mea;<br> 
Quaeque mihi Circe, quae sit mihi causa Calypso,<br> 
Iamdudum ignoto sollicitere metu.<br> 
Certe ego quum Antinoum, Polybumque, Medontaque legi,<br> 
Heu! toto sanguis corpore nullus erat.<br> 
Tot iuvenes inter, tot vina liquentia, semper<br> 
(Hei mihi! quo credam pignore?) casta manes!<br> 
Curve placent ulli, si sunt in fletibus ora,<br> 
Deperit et lacrymis non decor iste tibi?<br> 
Pacta quoque es thalamo, nisi mendax tela moretur;<br> 
Et coeptum revoces callida semper opus.<br> 
Ars pia! sed quoties oculos frustrabere lana,<br> 
Successum toties ars dabit ista tibi?<br> 
Au! melius, Polypheme, tuo superatus in antro,<br> 
Finissem ingratos ad mala tanta dies!<br> 
Threicio melius cecidissem milite victus,<br> 
Ismaron errantes quum tenuere rates!<br> 
Crudelemve illo satiassem tempore Ditem,<br> 
Quo redii Stygiis fata moratus aquis!<br> 
Vidi ubi (nequicquam quod me tua littera celat)<br> 
Sospes digresso quae mihi mater erat.<br> 
Rettulit illa domus eadem mala; meque querentem<br> 
Fugit, ab amplexu ter resoluta meo.<br> 
Phyllaciden vidi; contemptis sortibus ille<br> 
Primus in Hectoreas intulit arma domos.<br> 
Felix laudata cum coniuge! laeta per umbras<br> 
Illa suum fortes it comitata virum.<br> 
Necdum illi Lachesis dictos numeraverat annos:<br> 
Sed iuvat ante suum sic cecidisse diem.<br> 
Vidi, nec lacrymas oculi tenuere cadentes,<br> 
Deformem Atriden (hei mihi!) caede nova.<br> 
Illum Troia virum non laeserat; ille furentem<br> 
Nauplion, Euboicos transieratque sinus.<br> 
Quid refert? animam per vulnera mille profudit,<br> 
Iam reduci solvens debita vota Iovi.<br> 
Tyndaris has illi laetas pro foedere poenas<br> 
Struxerat, externos ipsa secuta viros.<br> 
Ah! mihi quid prodest (captivas Teucridas inter<br> 
Quum staret coniux Hectoris atque soror),<br> 
Defectis Hecuben potius legisse sub annis,<br> 
Ne tibi suspectus pellicis esset amor?<br> 
Prima meis omen metuendum puppibus illa<br> 
Fecit, non membris ipsa reperta suis.<br> 
Latratu miseras finivit moesta querelas,<br> 
Et stetit in rabidam protinus acta canem.<br> 
Prodigio tali placidum Thetis abstulit aequor,<br> 
AEtolus infusis incubuitque Notis.<br> 
Pervagus hinc toto non felix differor orbe,<br> 
Et, quocumque vocat fluctus et aura, feror.<br> 
SED si Tiresias tam laeti providus augur,<br> 
Quam verax vates in mala nostra fuit,<br> 
Et terra et pelago, quidquid mihi triste canebat ,<br> 
Emensus fato iam meliore vagor.<br> 
Iam mihi nescio quo comitem se in litore iungit<br> 
Pallas, et hospitibus per loca tuta trahit.<br> 
Nunc primum Pallas versae post funera Troiae<br> 
Visa mihi: medium temporis ira tulit.<br> 
Quidquid Oilides commiserat, omnibus unus<br> 
Peccavit: Danais omnibus ira nocens.<br> 
Nec te, Tydide, cuius modo noverat arma,<br> 
Eximit: errato tu quoque ab orbe venis.<br> 
Non Telamone satum capta de coniuge Teucrum;<br> 
Non ipsum, pro quo mille fuere rates.<br> 
FELIX Plisthenide! quacumque in sorte fuisti<br> 
Coniuge cura cara, non gravis illa fuit.<br> 
Seu venti fecere moras, sive aequora vobis,<br> 
Ad nulla est vester damna retentus amor.<br> 
Oscula nec venti certe tenuere, nec undae;<br> 
Promptaque in amplexus brachia semper erant.<br> 
Sic utinam errarem! faceres tu mollia, coniux;<br> 
AEquora; te socia, nil, mihi triste foret.<br> 
Nunc quoque, Telemacho tecum mihi sospite lecto,<br> 
Omnia sunt animo iam leviora mala.<br> 
Quem tamen infestas rursus queror ire per undas,<br> 
Herculeam Sparten, Nestoreamque Pylon.<br> 
Ingrata est pietas, cui tanta pericula subsunt;<br> 
Nam male commissus fluctibus ipse fuit.<br> 
SED labor in fine est. Occursum in litore vates<br> 
Dixit: &#171;In amplexus, care, ferere tuos.<br> 
Noscendus soli veniam tibi: tu preme solers<br> 
Laetitiam, et tacito gaudia conde sinu.<br> 
Non vi certandum, nec aperta in bella ruendum.&#187;<br> 
Sic cecinit laurus ille monere suas.<br> 
Forsitan ante dapes, interque vacantia vina,<br> 
Ultoris pharetris utile tempus erit,<br> 
Et modo despectum subito mirentur Ulyxen.<br> 
Heu! precor, ut properet velle venire dies,<br> 
Antiqui renovet qui laetus foedera lecti,<br> 
Et tandem incipias coniuge, cara, frui!
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>