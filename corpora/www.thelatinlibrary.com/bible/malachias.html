<HTML><HEAD><TITLE>Vulgate: Malachias</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>LIBER MALACHIAE</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	<A HREF=#4>4</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;onus verbi Domini ad Israhel in manu Malachi <BR><FONT size=2>2</FONT>&nbsp;&nbsp;dilexi vos dicit Dominus et dixistis in quo dilexisti nos nonne frater erat Esau Iacob dicit Dominus et dilexi Iacob <BR><FONT size=2>3</FONT>&nbsp;&nbsp;Esau autem odio habui et posui montes eius in solitudinem et hereditatem eius in dracones deserti <BR><FONT size=2>4</FONT>&nbsp;&nbsp;quod si dixerit Idumea destructi sumus sed revertentes aedificabimus quae deserta sunt haec dicit Dominus exercituum isti aedificabunt et ego destruam et vocabuntur Termini impietatis et Populus cui iratus est Dominus usque in aeternum <BR><FONT size=2>5</FONT>&nbsp;&nbsp;et oculi vestri videbunt et vos dicetis magnificetur Dominus super terminum Israhel <BR><FONT size=2>6</FONT>&nbsp;&nbsp;filius honorat patrem et servus dominum suum si ergo pater ego sum ubi est honor meus et si dominus ego sum ubi est timor meus dicit Dominus exercituum ad vos o sacerdotes qui despicitis nomen meum et dixistis in quo despeximus nomen tuum <BR><FONT size=2>7</FONT>&nbsp;&nbsp;offertis super altare meum panem pollutum et dicitis in quo polluimus te in eo quod dicitis mensa Domini despecta est <BR><FONT size=2>8</FONT>&nbsp;&nbsp;si offeratis caecum ad immolandum nonne malum est et si offeratis claudum et languidum nonne malum est offer illud duci tuo si placuerit ei aut si susceperit faciem tuam dicit Dominus exercituum <BR><FONT size=2>9</FONT>&nbsp;&nbsp;et nunc deprecamini vultum Dei ut misereatur vestri de manu enim vestra factum est hoc si quo modo suscipiat facies vestras dicit Dominus exercituum <BR><FONT size=2>10</FONT>&nbsp;&nbsp;quis est in vobis qui claudat ostia et incendat altare meum gratuito non est mihi voluntas in vobis dicit Dominus exercituum et munus non suscipiam de manu vestra <BR><FONT size=2>11</FONT>&nbsp;&nbsp;ab ortu enim solis usque ad occasum magnum est nomen meum in gentibus et in omni loco sacrificatur et offertur nomini meo oblatio munda quia magnum nomen meum in gentibus dicit Dominus exercituum <BR><FONT size=2>12</FONT>&nbsp;&nbsp;et vos polluistis illud in eo quod dicitis mensa Domini contaminata est et quod superponitur contemptibile est cum igni qui illud devorat <BR><FONT size=2>13</FONT>&nbsp;&nbsp;et dixistis ecce de labore et exsuflastis illud dicit Dominus exercituum et intulistis de rapinis claudum et languidum et intulistis munus numquid suscipiam illud de manu vestra dicit Dominus <BR><FONT size=2>14</FONT>&nbsp;&nbsp;maledictus dolosus qui habet in grege suo masculum et votum faciens immolat debile Domino quia rex magnus ego dicit Dominus exercituum et nomen meum horribile in gentibus 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;et nunc ad vos mandatum hoc o sacerdotes <BR><FONT size=2>2</FONT>&nbsp;&nbsp;si nolueritis audire et si nolueritis ponere super cor ut detis gloriam nomini meo ait Dominus exercituum mittam in vos egestatem et maledicam benedictionibus vestris et maledicam illis quoniam non posuistis super cor <BR><FONT size=2>3</FONT>&nbsp;&nbsp;ecce ego proiciam vobis brachium et dispergam super vultum vestrum stercus sollemnitatum vestrarum et adsumet vos secum <BR><FONT size=2>4</FONT>&nbsp;&nbsp;et scietis quia misi ad vos mandatum istud ut esset pactum meum cum Levi dicit Dominus exercituum <BR><FONT size=2>5</FONT>&nbsp;&nbsp;pactum meum fuit cum eo vitae et pacis et dedi ei timorem et timuit me et a facie nominis mei pavebat <BR><FONT size=2>6</FONT>&nbsp;&nbsp;lex veritatis fuit in ore eius et iniquitas non est inventa in labiis eius in pace et in aequitate ambulavit mecum et multos avertit ab iniquitate <BR><FONT size=2>7</FONT>&nbsp;&nbsp;labia enim sacerdotis custodient scientiam et legem requirent ex ore eius quia angelus Domini exercituum est <BR><FONT size=2>8</FONT>&nbsp;&nbsp;vos autem recessistis de via et scandalizastis plurimos in lege irritum fecistis pactum Levi dicit Dominus exercituum <BR><FONT size=2>9</FONT>&nbsp;&nbsp;propter quod et ego dedi vos contemptibiles et humiles omnibus populis sicut non servastis vias meas et accepistis faciem in lege <BR><FONT size=2>10</FONT>&nbsp;&nbsp;numquid non pater unus omnium nostrum numquid non Deus unus creavit nos quare ergo despicit unusquisque nostrum fratrem suum violans pactum patrum nostrorum <BR><FONT size=2>11</FONT>&nbsp;&nbsp;transgressus est Iuda et abominatio facta est in Israhel et in Hierusalem quia contaminavit Iudas sanctificationem Domini quam dilexit et habuit filiam dei alieni <BR><FONT size=2>12</FONT>&nbsp;&nbsp;disperdat Dominus virum qui fecerit hoc magistrum et discipulum de tabernaculis Iacob et offerentem munus Domino exercituum <BR><FONT size=2>13</FONT>&nbsp;&nbsp;et hoc rursum fecistis operiebatis lacrimis altare Domini fletu et mugitu ita ut ultra non respiciam ad sacrificium nec accipiam placabile quid de manu vestra <BR><FONT size=2>14</FONT>&nbsp;&nbsp;et dixistis quam ob causam quia Dominus testificatus est inter te et uxorem pubertatis tuae quam tu despexisti et haec particeps tua et uxor foederis tui <BR><FONT size=2>15</FONT>&nbsp;&nbsp;nonne unus fecit et residuum spiritus eius est et quid unus quaerit nisi semen Dei custodite ergo spiritum vestrum et uxorem adulescentiae tuae noli despicere <BR><FONT size=2>16</FONT>&nbsp;&nbsp;cum odio habueris dimitte dicit Dominus Deus Israhel operiet autem iniquitas vestimentum eius dicit Dominus exercituum custodite spiritum vestrum et nolite despicere <BR><FONT size=2>17</FONT>&nbsp;&nbsp;laborare fecistis Dominum in sermonibus vestris et dixistis in quo eum fecimus laborare in eo cum diceretis omnis qui facit malum bonus est in conspectu Domini et tales ei placent aut certe ubi est Deus iudicii 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;ecce ego mittam angelum meum et praeparabit viam ante faciem meam et statim veniet ad templum suum dominator quem vos quaeritis et angelus testamenti quem vos vultis ecce venit dicit Dominus exercituum <BR><FONT size=2>2</FONT>&nbsp;&nbsp;et quis poterit cogitare diem adventus eius et quis stabit ad videndum eum ipse enim quasi ignis conflans et quasi herba fullonum <BR><FONT size=2>3</FONT>&nbsp;&nbsp;et sedebit conflans et emundans argentum et purgabit filios Levi et colabit eos quasi aurum et quasi argentum et erunt Domino offerentes sacrificia in iustitia <BR><FONT size=2>4</FONT>&nbsp;&nbsp;et placebit Domino sacrificium Iuda et Hierusalem sicut dies saeculi et sicut anni antiqui <BR><FONT size=2>5</FONT>&nbsp;&nbsp;et accedam ad vos in iudicio et ero testis velox maleficis et adulteris et periuris et qui calumniantur mercedem mercennarii viduas et pupillos et opprimunt peregrinum nec timuerunt me dicit Dominus exercituum <BR><FONT size=2>6</FONT>&nbsp;&nbsp;ego enim Dominus et non mutor et vos filii Iacob non estis consumpti <BR><FONT size=2>7</FONT>&nbsp;&nbsp;a diebus enim patrum vestrorum recessistis a legitimis meis et non custodistis revertimini ad me et revertar ad vos dicit Dominus exercituum et dixistis in quo revertemur <BR><FONT size=2>8</FONT>&nbsp;&nbsp;si adfiget homo Deum quia vos configitis me et dixistis in quo confiximus te in decimis et in primitivis <BR><FONT size=2>9</FONT>&nbsp;&nbsp;et in penuria vos maledicti estis et me vos configitis gens tota <BR><FONT size=2>10</FONT>&nbsp;&nbsp;inferte omnem decimam in horreum et sit cibus in domo mea et probate me super hoc dicit Dominus si non aperuero vobis cataractas caeli et effudero vobis benedictionem usque ad abundantiam <BR><FONT size=2>11</FONT>&nbsp;&nbsp;et increpabo pro vobis devorantem et non corrumpet fructum terrae vestrae nec erit sterilis vinea in agro dicit Dominus exercituum <BR><FONT size=2>12</FONT>&nbsp;&nbsp;et beatos vos dicent omnes gentes eritis enim vos terra desiderabilis dicit Dominus exercituum <BR><FONT size=2>13</FONT>&nbsp;&nbsp;invaluerunt super me verba vestra dicit Dominus <BR><FONT size=2>14</FONT>&nbsp;&nbsp;et dixistis quid locuti sumus contra te dixistis vanus est qui servit Deo et quod emolumentum quia custodivimus praecepta eius et quia ambulavimus tristes coram Domino exercituum <BR><FONT size=2>15</FONT>&nbsp;&nbsp;ergo nunc beatos dicimus arrogantes siquidem aedificati sunt facientes impietatem et temptaverunt Deum et salvi facti sunt <BR><FONT size=2>16</FONT>&nbsp;&nbsp;tunc locuti sunt timentes Deum unusquisque cum proximo suo et adtendit Dominus et audivit et scriptus est liber monumenti coram eo timentibus Dominum et cogitantibus nomen eius <BR><FONT size=2>17</FONT>&nbsp;&nbsp;et erunt mihi ait Dominus exercituum in die qua ego facio in peculium et parcam eis sicut parcit vir filio suo servienti sibi <BR><FONT size=2>18</FONT>&nbsp;&nbsp;et convertemini et videbitis quid sit inter iustum et impium et inter servientem Deo et non servientem ei 
<P><HR>
<P><A NAME="4"></A><B>CAPUT 4</B><P><FONT size=2>1</FONT>&nbsp;&nbsp;ecce enim dies veniet succensa quasi caminus et erunt omnes superbi et omnes facientes impietatem stipula et inflammabit eos dies veniens dicit Dominus exercituum quae non relinquet eis radicem et germen <BR><FONT size=2>2</FONT>&nbsp;&nbsp;et orietur vobis timentibus nomen meum sol iustitiae et sanitas in pinnis eius et egrediemini et salietis sicut vituli de armento <BR><FONT size=2>3</FONT>&nbsp;&nbsp;et calcabitis impios cum fuerint cinis sub planta pedum vestrorum in die qua ego facio dicit Dominus exercituum <BR><FONT size=2>4</FONT>&nbsp;&nbsp;mementote legis Mosi servi mei quam mandavi ei in Choreb ad omnem Israhel praecepta et iudicia <BR><FONT size=2>5</FONT>&nbsp;&nbsp;ecce ego mittam vobis Heliam prophetam antequam veniat dies Domini magnus et horribilis <BR><FONT size=2>6</FONT>&nbsp;&nbsp;et convertet cor patrum ad filios et cor filiorum ad patres eorum ne forte veniam et percutiam terram anathemate 

<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
