<html>
<head>
<title>Epistula ad Titum</title>
<body background="/white.jpg" bgcolor="#FFFFFF">
<br>
<center> <font size=5>EPISTULA AD TITUM</font></center> 
<p> 
<hr><hr>  
<p><font size=4>
<font size=5><b>1</b></font>  Paulus servus Dei apostolus autem Iesu Christi secundum fidem electorum Dei et agnitionem veritatis quae secundum pietatem est <font size=2>2</font> in spem vitae aeternae quam promisit qui non mentitur Deus ante tempora saecularia, <font size=2>3</font> manifestavit autem temporibus suis verbum suum in praedicatione quae credita est mihi secundum praeceptum salvatoris nostri Dei, <font size=2>4</font> Tito dilecto filio secundum communem fidem gratia et pax a Deo Patre et Christo Iesu salvatore nostro.
<p>
<font size="2">5</font> Huius rei gratia reliqui te Cretae ut ea quae desunt corrigas et constituas per civitates presbyteros, sicut ego tibi disposui, <font size="2">6</font> si quis sine crimine est, unius uxoris, vir filios habens fideles, non in accusatione luxuriae aut non subditos. <font size="2">7</font> Oportet enim episcopum sine crimine esse sicut Dei dispensatorem, non superbum, non iracundum, non vinolentum, non percussorem, non turpis lucri cupidum, <font size="2">8</font> sed hospitalem, benignum, sobrium, iustum, sanctum, continentem, <font size="2">9</font> amplectentem eum qui secundum doctrinam est, fidelem sermonem ut potens sit et exhortari in doctrina sana et eos qui contradicunt arguere.
<p>
<font size="2">10</font> Sunt enim multi et inoboedientes vaniloqui et seductores, maxime qui de circumcisione sunt, <font size=2>11</font> quos oportet redargui qui universas domos subvertunt docentes quae non oportet turpis lucri gratia. <font size=2>12</font> Dixit quidam ex illis proprius ipsorum propheta: "Cretenses semper mendaces malae bestiae ventres pigri". <font size=2>13</font> Testimonium hoc verum est. Quam ob causam increpa illos dure ut sani sint in fide, <font size=2>14</font> non intendentes Iudaicis fabulis et mandatis hominum aversantium se a veritate.
<p>
<font size="2">15</font> Omnia munda mundis; coinquinatis autem et infidelibus nihil mundum sed inquinatae sunt eorum et mens et conscientia. <font size=2>16</font> Confitentur se nosse Deum factis autem negant cum sunt abominati et incredibiles et ad omne opus bonum reprobi.
<p> 
<font size=5><b>2</b></font>  Tu autem loquere quae decet sanam doctrinam. <font size=2>2</font> Senes ut sobrii sint, pudici, prudentes, sani fide, dilectione, patientia.
<p>
<font size=2>3</font> Anus similiter in habitu sancto, non criminatrices, non vino multo servientes, bene docentes, <font size=2>4</font> ut prudentiam doceant adulescentulas ut viros suos ament, filios diligant, <font size="2">5</font> prudentes, castas, domus curam habentes, benignas subditas suis viris, ut non blasphemetur verbum Dei.
<p>
<font size="2">6</font> Iuvenes similiter hortare ut sobrii sint. <font size="2">7</font> In omnibus te ipsum praebe exemplum bonorum operum, in doctrina integritatem, gravitatem, <font size="2">8</font> in verbo sano inreprehensibilem ut is, qui ex adverso est, vereatur, nihil habens malum dicere de nobis.
<p>
 <font size="2">9</font> Servos dominis suis subditos esse in omnibus, placentes esse, non contradicentes, <font size=2>10</font> non fraudantes, sed in omnibus fidem bonam ostendentes ut doctrinam salutaris nostri Dei ornent in omnibus.
<p>
 <font size=2>11</font> Apparuit enim gratia Dei salutaris omnibus hominibus <font size=2>12</font> erudiens nos, ut abnegantes impietatem et saecularia desideria sobrie et iuste et pie vivamus in hoc saeculo, <font size=2>13</font> expectantes beatam spem et adventum gloriae magni Dei et salvatoris nostri Iesu Christi, <font size=2>14</font> qui dedit semet ipsum pro nobis ut nos redimeret ab omni iniquitate et mundaret sibi populum acceptabilem, sectatorem bonorum operum.
<p>
<font size="2">15</font> Haec loquere et exhortare et argue cum omni imperio. Nemo te contemnat.
<p> 
<font size=5><b>3</b></font>   Admone illos principibus et potestatibus subditos esse, dicto oboedire, ad omne opus bonum paratos esse, <font size=2>2</font> neminem blasphemare, non litigiosos esse, modestos, omnem ostendentes mansuetudinem ad omnes homines.
<p>
 <font size=2>3</font> Eramus enim et nos aliquando insipientes, increduli, errantes, servientes desideriis et voluptatibus variis, in malitia et invidia agentes, odibiles, odientes invicem. <font size=2>4</font> Cum autem benignitas et humanitas apparuit salvatoris nostri Dei, <font size="2">5</font> non ex operibus iustitiae quae fecimus nos sed secundum suam misericordiam salvos nos fecit per lavacrum regenerationis et renovationis Spiritus Sancti, <font size="2">6</font> quem effudit in nos abunde per Iesum Christum salvatorem nostrum, <font size="2">7</font> ut iustificati gratia ipsius heredes simus secundum spem vitae aeternae.
<p>
 <font size="2">8</font> Fidelis sermo est et de his volo te confirmare ut curent bonis operibus praeesse, qui credunt Deo. Haec sunt bona et utilia hominibus; <font size="2">9</font> stultas autem quaestiones et genealogias et contentiones et pugnas legis devita, sunt enim inutiles et vanae. <font size=2>10</font> Hereticum hominem post unam et secundam correptionem devita, <font size=2>11</font> sciens quia subversus est, qui eiusmodi est, et delinquit proprio iudicio condemnatus.
<p>
 <font size="2">12</font> Cum misero ad te Arteman aut Tychicum festina ad me venire Nicopolim; ibi enim statui hiemare. <font size="2">13</font> Zenan legis peritum et Apollo sollicite praemitte ut nihil illis desit. <font size="2">14</font> Discant autem et nostri bonis operibus praeesse ad usus necessarios ut non sint infructuosi.
<p>
 <font size="2">15</font> Salutant te qui mecum sunt omnes. Saluta qui nos amant in fide. Gratia Dei cum omnibus vobis. Amen.
<p>
<hr><hr>
<table border=0 cellspacing=15 cellpadding=0 align=CENTER>
<tr>
	<td><a href="http://www.thelatinlibrary.com/bible.html">The Bible</a>
	<td><a href="http://www.thelatinlibrary.com/index">The Latin Library</a>
	<td><a href="http://www.thelatinlibrary.com/classics">The Classics Page</a>
</table>
</body></html>
