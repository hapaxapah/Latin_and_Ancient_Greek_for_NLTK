<HTML><HEAD><TITLE>Vulgate: Paul to the Colossians</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>EPISTULA PAULI AD COLOSSENSES</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	<A HREF=#4>4</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;Paulus apostolus Christi Iesu per voluntatem Dei et Timotheus frater<BR><FONT size=2>2</FONT>&nbsp;&nbsp;his qui sunt Colossis sanctis et fidelibus fratribus in Christo Iesu gratia vobis et pax a Deo Patre nostro<BR><FONT size=2>3</FONT>&nbsp;&nbsp;gratias agimus Deo et Patri Domini nostri Iesu Christi semper pro vobis orantes<BR><FONT size=2>4</FONT>&nbsp;&nbsp;audientes fidem vestram in Christo Iesu et dilectionem quam habetis in sanctos omnes<BR><FONT size=2>5</FONT>&nbsp;&nbsp;propter spem quae reposita est vobis in caelis quam audistis in verbo veritatis evangelii<BR><FONT size=2>6</FONT>&nbsp;&nbsp;quod pervenit ad vos sicut et in universo mundo est et fructificat et crescit sicut in vobis ex ea die qua audistis et cognovistis gratiam Dei in veritate<BR><FONT size=2>7</FONT>&nbsp;&nbsp;sicut didicistis ab Epaphra carissimo conservo nostro qui est fidelis pro vobis minister Christi Iesu<BR><FONT size=2>8</FONT>&nbsp;&nbsp;qui etiam manifestavit nobis dilectionem vestram in Spiritu<BR><FONT size=2>9</FONT>&nbsp;&nbsp;ideo et nos ex qua die audivimus non cessamus pro vobis orantes et postulantes ut impleamini agnitione voluntatis eius in omni sapientia et intellectu spiritali<BR><FONT size=2>10</FONT>&nbsp;&nbsp;ut ambuletis digne Deo per omnia placentes in omni opere bono fructificantes et crescentes in scientia Dei<BR><FONT size=2>11</FONT>&nbsp;&nbsp;in omni virtute confortati secundum potentiam claritatis eius in omni patientia et longanimitate cum gaudio<BR><FONT size=2>12</FONT>&nbsp;&nbsp;gratias agentes Patri qui dignos nos fecit in partem sortis sanctorum in lumine<BR><FONT size=2>13</FONT>&nbsp;&nbsp;qui eripuit nos de potestate tenebrarum et transtulit in regnum Filii dilectionis suae<BR><FONT size=2>14</FONT>&nbsp;&nbsp;in quo habemus redemptionem remissionem peccatorum<BR><FONT size=2>15</FONT>&nbsp;&nbsp;qui est imago Dei invisibilis primogenitus omnis creaturae<BR><FONT size=2>16</FONT>&nbsp;&nbsp;quia in ipso condita sunt universa in caelis et in terra visibilia et invisibilia sive throni sive dominationes sive principatus sive potestates omnia per ipsum et in ipso creata sunt<BR><FONT size=2>17</FONT>&nbsp;&nbsp;et ipse est ante omnes et omnia in ipso constant<BR><FONT size=2>18</FONT>&nbsp;&nbsp;et ipse est caput corporis ecclesiae qui est principium primogenitus ex mortuis ut sit in omnibus ipse primatum tenens<BR><FONT size=2>19</FONT>&nbsp;&nbsp;quia in ipso conplacuit omnem plenitudinem habitare<BR><FONT size=2>20</FONT>&nbsp;&nbsp;et per eum reconciliare omnia in ipsum pacificans per sanguinem crucis eius sive quae in terris sive quae in caelis sunt<BR><FONT size=2>21</FONT>&nbsp;&nbsp;et vos cum essetis aliquando alienati et inimici sensu in operibus malis<BR><FONT size=2>22</FONT>&nbsp;&nbsp;nunc autem reconciliavit in corpore carnis eius per mortem exhibere vos sanctos et inmaculatos et inreprehensibiles coram ipso<BR><FONT size=2>23</FONT>&nbsp;&nbsp;si tamen permanetis in fide fundati et stabiles et inmobiles ab spe evangelii quod audistis quod praedicatum est in universa creatura quae sub caelo est cuius factus sum ego Paulus minister<BR><FONT size=2>24</FONT>&nbsp;&nbsp;qui nunc gaudeo in passionibus pro vobis et adimpleo ea quae desunt passionum Christi in carne mea pro corpore eius quod est ecclesia<BR><FONT size=2>25</FONT>&nbsp;&nbsp;cuius factus sum ego minister secundum dispensationem Dei quae data est mihi in vos ut impleam verbum Dei<BR><FONT size=2>26</FONT>&nbsp;&nbsp;mysterium quod absconditum fuit a saeculis et generationibus nunc autem manifestatum est sanctis eius<BR><FONT size=2>27</FONT>&nbsp;&nbsp;quibus voluit Deus notas facere divitias gloriae sacramenti huius in gentibus quod est Christus in vobis spes gloriae<BR><FONT size=2>28</FONT>&nbsp;&nbsp;quem nos adnuntiamus corripientes omnem hominem et docentes omnem hominem in omni sapientia ut exhibeamus omnem hominem perfectum in Christo Iesu<BR><FONT size=2>29</FONT>&nbsp;&nbsp;in quo et laboro certando secundum operationem eius quam operatur in me in virtute 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;volo enim vos scire qualem sollicitudinem habeam pro vobis et pro his qui sunt Laodiciae et quicumque non viderunt faciem meam in carne<BR><FONT size=2>2</FONT>&nbsp;&nbsp;ut consolentur corda ipsorum instructi in caritate et in omnes divitias plenitudinis intellectus in agnitionem mysterii Dei Patris Christi Iesu<BR><FONT size=2>3</FONT>&nbsp;&nbsp;in quo sunt omnes thesauri sapientiae et scientiae absconditi<BR><FONT size=2>4</FONT>&nbsp;&nbsp;hoc autem dico ut nemo vos decipiat in subtilitate sermonum<BR><FONT size=2>5</FONT>&nbsp;&nbsp;nam et si corpore absens sum sed spiritu vobiscum sum gaudens et videns ordinem vestrum et firmamentum eius quae in Christo est fidei vestrae<BR><FONT size=2>6</FONT>&nbsp;&nbsp;sicut ergo accepistis Christum Iesum Dominum in ipso ambulate<BR><FONT size=2>7</FONT>&nbsp;&nbsp;radicati et superaedificati in ipso et confirmati fide sicut et didicistis abundantes in gratiarum actione<BR><FONT size=2>8</FONT>&nbsp;&nbsp;videte ne quis vos decipiat per philosophiam et inanem fallaciam secundum traditionem hominum secundum elementa mundi et non secundum Christum<BR><FONT size=2>9</FONT>&nbsp;&nbsp;quia in ipso inhabitat omnis plenitudo divinitatis corporaliter<BR><FONT size=2>10</FONT>&nbsp;&nbsp;et estis in illo repleti qui est caput omnis principatus et potestatis<BR><FONT size=2>11</FONT>&nbsp;&nbsp;in quo et circumcisi estis circumcisione non manufacta in expoliatione corporis carnis in circumcisione Christi<BR><FONT size=2>12</FONT>&nbsp;&nbsp;consepulti ei in baptismo in quo et resurrexistis per fidem operationis Dei qui suscitavit illum a mortuis<BR><FONT size=2>13</FONT>&nbsp;&nbsp;et vos cum mortui essetis in delictis et praeputio carnis vestrae convivificavit cum illo donans vobis omnia delicta<BR><FONT size=2>14</FONT>&nbsp;&nbsp;delens quod adversum nos erat chirografum decretis quod erat contrarium nobis et ipsum tulit de medio adfigens illud cruci<BR><FONT size=2>15</FONT>&nbsp;&nbsp;expolians principatus et potestates traduxit palam triumphans illos in semet ipso<BR><FONT size=2>16</FONT>&nbsp;&nbsp;nemo ergo vos iudicet in cibo aut in potu aut in parte diei festi aut neomeniae aut sabbatorum<BR><FONT size=2>17</FONT>&nbsp;&nbsp;quae sunt umbra futurorum corpus autem Christi<BR><FONT size=2>18</FONT>&nbsp;&nbsp;nemo vos seducat volens in humilitate et religione angelorum quae non vidit ambulans frustra inflatus sensu carnis suae<BR><FONT size=2>19</FONT>&nbsp;&nbsp;et non tenens caput ex quo totum corpus per nexus et coniunctiones subministratum et constructum crescit in augmentum Dei<BR><FONT size=2>20</FONT>&nbsp;&nbsp;si mortui estis cum Christo ab elementis mundi quid adhuc tamquam viventes in mundo decernitis<BR><FONT size=2>21</FONT>&nbsp;&nbsp;ne tetigeris neque gustaveris neque contrectaveris<BR><FONT size=2>22</FONT>&nbsp;&nbsp;quae sunt omnia in interitu ipso usu secundum praecepta et doctrinas hominum<BR><FONT size=2>23</FONT>&nbsp;&nbsp;quae sunt rationem quidem habentia sapientiae in superstitione et humilitate et ad non parcendum corpori non in honore aliquo ad saturitatem carnis 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;igitur si conresurrexistis Christo quae sursum sunt quaerite ubi Christus est in dextera Dei sedens<BR><FONT size=2>2</FONT>&nbsp;&nbsp;quae sursum sunt sapite non quae supra terram<BR><FONT size=2>3</FONT>&nbsp;&nbsp;mortui enim estis et vita vestra abscondita est cum Christo in Deo<BR><FONT size=2>4</FONT>&nbsp;&nbsp;cum Christus apparuerit vita vestra tunc et vos apparebitis cum ipso in gloria<BR><FONT size=2>5</FONT>&nbsp;&nbsp;mortificate ergo membra vestra quae sunt super terram fornicationem inmunditiam libidinem concupiscentiam malam et avaritiam quae est simulacrorum servitus<BR><FONT size=2>6</FONT>&nbsp;&nbsp;propter quae venit ira Dei super filios incredulitatis<BR><FONT size=2>7</FONT>&nbsp;&nbsp;in quibus et vos ambulastis aliquando cum viveretis in illis<BR><FONT size=2>8</FONT>&nbsp;&nbsp;nunc autem deponite et vos omnia iram indignationem malitiam blasphemiam turpem sermonem de ore vestro<BR><FONT size=2>9</FONT>&nbsp;&nbsp;nolite mentiri invicem expoliantes vos veterem hominem cum actibus eius<BR><FONT size=2>10</FONT>&nbsp;&nbsp;et induentes novum eum qui renovatur in agnitionem secundum imaginem eius qui creavit eum<BR><FONT size=2>11</FONT>&nbsp;&nbsp;ubi non est gentilis et Iudaeus circumcisio et praeputium barbarus et Scytha servus et liber sed omnia et in omnibus Christus<BR><FONT size=2>12</FONT>&nbsp;&nbsp;induite vos ergo sicut electi Dei sancti et dilecti viscera misericordiae benignitatem humilitatem modestiam patientiam<BR><FONT size=2>13</FONT>&nbsp;&nbsp;subportantes invicem et donantes vobis ipsis si quis adversus aliquem habet querellam sicut et Dominus donavit vobis ita et vos<BR><FONT size=2>14</FONT>&nbsp;&nbsp;super omnia autem haec caritatem quod est vinculum perfectionis<BR><FONT size=2>15</FONT>&nbsp;&nbsp;et pax Christi exultet in cordibus vestris in qua et vocati estis in uno corpore et grati estote<BR><FONT size=2>16</FONT>&nbsp;&nbsp;verbum Christi habitet in vobis abundanter in omni sapientia docentes et commonentes vosmet ipsos psalmis hymnis canticis spiritalibus in gratia cantantes in cordibus vestris Deo<BR><FONT size=2>17</FONT>&nbsp;&nbsp;omne quodcumque facitis in verbo aut in opere omnia in nomine Domini Iesu gratias agentes Deo et Patri per ipsum<BR><FONT size=2>18</FONT>&nbsp;&nbsp;mulieres subditae estote viris sicut oportet in Domino<BR><FONT size=2>19</FONT>&nbsp;&nbsp;viri diligite uxores et nolite amari esse ad illas<BR><FONT size=2>20</FONT>&nbsp;&nbsp;filii oboedite parentibus per omnia hoc enim placitum est in Domino<BR><FONT size=2>21</FONT>&nbsp;&nbsp;patres nolite ad indignationem provocare filios vestros ut non pusillo animo fiant<BR><FONT size=2>22</FONT>&nbsp;&nbsp;servi oboedite per omnia dominis carnalibus non ad oculum servientes quasi hominibus placentes sed in simplicitate cordis timentes Dominum<BR><FONT size=2>23</FONT>&nbsp;&nbsp;quodcumque facitis ex animo operamini sicut Domino et non hominibus<BR><FONT size=2>24</FONT>&nbsp;&nbsp;scientes quod a Domino accipietis retributionem hereditatis Domino Christo servite<BR><FONT size=2>25</FONT>&nbsp;&nbsp;qui enim iniuriam facit recipiet id quod inique gessit et non est personarum acceptio 
<P><HR>
<P><A NAME="4"></A><B>CAPUT 4</B><P><FONT size=2>1</FONT>&nbsp;&nbsp;domini quod iustum est et aequum servis praestate scientes quoniam et vos Dominum habetis in caelo<BR><FONT size=2>2</FONT>&nbsp;&nbsp;orationi instate vigilantes in ea in gratiarum actione<BR><FONT size=2>3</FONT>&nbsp;&nbsp;orantes simul et pro nobis ut Deus aperiat nobis ostium sermonis ad loquendum mysterium Christi propter quod etiam vinctus sum<BR><FONT size=2>4</FONT>&nbsp;&nbsp;ut manifestem illud ita ut oportet me loqui<BR><FONT size=2>5</FONT>&nbsp;&nbsp;in sapientia ambulate ad eos qui foris sunt tempus redimentes<BR><FONT size=2>6</FONT>&nbsp;&nbsp;sermo vester semper in gratia sale sit conditus ut sciatis quomodo oporteat vos unicuique respondere<BR><FONT size=2>7</FONT>&nbsp;&nbsp;quae circa me sunt omnia vobis nota faciet Tychicus carissimus frater et fidelis minister et conservus in Domino<BR><FONT size=2>8</FONT>&nbsp;&nbsp;quem misi ad vos ad hoc ipsum ut cognoscat quae circa vos sunt et consoletur corda vestra<BR><FONT size=2>9</FONT>&nbsp;&nbsp;cum Onesimo carissimo et fideli fratre qui est ex vobis omnia quae hic aguntur nota facient vobis<BR><FONT size=2>10</FONT>&nbsp;&nbsp;salutat vos Aristarchus concaptivus meus et Marcus consobrinus Barnabae de quo accepistis mandata si venerit ad vos excipite illum<BR><FONT size=2>11</FONT>&nbsp;&nbsp;et Iesus qui dicitur Iustus qui sunt ex circumcisione hii soli sunt adiutores in regno Dei qui mihi fuerunt solacio<BR><FONT size=2>12</FONT>&nbsp;&nbsp;salutat vos Epaphras qui ex vobis est servus Christi Iesu semper sollicitus pro vobis in orationibus ut stetis perfecti et pleni in omni voluntate Dei<BR><FONT size=2>13</FONT>&nbsp;&nbsp;testimonium enim illi perhibeo quod habet multum laborem pro vobis et pro his qui sunt Laodiciae et qui Hierapoli<BR><FONT size=2>14</FONT>&nbsp;&nbsp;salutat vos Lucas medicus carissimus et Demas<BR><FONT size=2>15</FONT>&nbsp;&nbsp;salutate fratres qui sunt Laodiciae et Nympham et quae in domo eius est ecclesiam<BR><FONT size=2>16</FONT>&nbsp;&nbsp;et cum lecta fuerit apud vos epistula facite ut et in Laodicensium ecclesia legatur et eam quae Laodicensium est vos legatis<BR><FONT size=2>17</FONT>&nbsp;&nbsp;et dicite Archippo vide ministerium quod accepisti in Domino ut illud impleas<BR><FONT size=2>18</FONT>&nbsp;&nbsp;salutatio mea manu Pauli memores estote vinculorum meorum gratia vobiscum amen <P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
