<HTML><HEAD><TITLE>Vulgate: Paul to the Thessalonians II</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>EPISTULA PAULI AD THESSALONICENSES II</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;Paulus et Silvanus et Timotheus ecclesiae Thessalonicensium in Deo Patre nostro et Domino Iesu Christo<BR><FONT size=2>2</FONT>&nbsp;&nbsp;gratia vobis et pax a Deo Patre nostro et Domino Iesu Christo<BR><FONT size=2>3</FONT>&nbsp;&nbsp;gratias agere debemus Deo semper pro vobis fratres ita ut dignum est quoniam supercrescit fides vestra et abundat caritas uniuscuiusque omnium vestrum in invicem<BR><FONT size=2>4</FONT>&nbsp;&nbsp;ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus quas sustinetis<BR><FONT size=2>5</FONT>&nbsp;&nbsp;in exemplum iusti iudicii Dei ut digni habeamini regno Dei pro quo et patimini<BR><FONT size=2>6</FONT>&nbsp;&nbsp;si tamen iustum est apud Deum retribuere tribulationem his qui vos tribulant<BR><FONT size=2>7</FONT>&nbsp;&nbsp;et vobis qui tribulamini requiem nobiscum in revelatione Domini Iesu de caelo cum angelis virtutis eius<BR><FONT size=2>8</FONT>&nbsp;&nbsp;in flamma ignis dantis vindictam his qui non noverunt Deum et qui non oboediunt evangelio Domini nostri Iesu<BR><FONT size=2>9</FONT>&nbsp;&nbsp;qui poenas dabunt in interitu aeternas a facie Domini et a gloria virtutis eius<BR><FONT size=2>10</FONT>&nbsp;&nbsp;cum venerit glorificari in sanctis suis et admirabilis fieri in omnibus qui crediderunt quia creditum est testimonium nostrum super vos in die illo<BR><FONT size=2>11</FONT>&nbsp;&nbsp;in quo etiam oramus semper pro vobis ut dignetur vos vocatione sua Deus et impleat omnem voluntatem bonitatis et opus fidei in virtute<BR><FONT size=2>12</FONT>&nbsp;&nbsp;ut clarificetur nomen Domini nostri Iesu Christi in vobis et vos in illo secundum gratiam Dei nostri et Domini Iesu Christi 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;rogamus autem vos fratres per adventum Domini nostri Iesu Christi et nostrae congregationis in ipsum<BR><FONT size=2>2</FONT>&nbsp;&nbsp;ut non cito moveamini a sensu neque terreamini neque per spiritum neque per sermonem neque per epistulam tamquam per nos quasi instet dies Domini<BR><FONT size=2>3</FONT>&nbsp;&nbsp;ne quis vos seducat ullo modo quoniam nisi venerit discessio primum et revelatus fuerit homo peccati filius perditionis<BR><FONT size=2>4</FONT>&nbsp;&nbsp;qui adversatur et extollitur supra omne quod dicitur Deus aut quod colitur ita ut in templo Dei sedeat ostendens se quia sit Deus<BR><FONT size=2>5</FONT>&nbsp;&nbsp;non retinetis quod cum adhuc essem apud vos haec dicebam vobis<BR><FONT size=2>6</FONT>&nbsp;&nbsp;et nunc quid detineat scitis ut reveletur in suo tempore<BR><FONT size=2>7</FONT>&nbsp;&nbsp;nam mysterium iam operatur iniquitatis tantum ut qui tenet nunc donec de medio fiat<BR><FONT size=2>8</FONT>&nbsp;&nbsp;et tunc revelabitur ille iniquus quem Dominus Iesus interficiet spiritu oris sui et destruet inlustratione adventus sui<BR><FONT size=2>9</FONT>&nbsp;&nbsp;eum cuius est adventus secundum operationem Satanae in omni virtute et signis et prodigiis mendacibus<BR><FONT size=2>10</FONT>&nbsp;&nbsp;et in omni seductione iniquitatis his qui pereunt eo quod caritatem veritatis non receperunt ut salvi fierent<BR><FONT size=2>11</FONT>&nbsp;&nbsp;ideo mittit illis Deus operationem erroris ut credant mendacio<BR><FONT size=2>12</FONT>&nbsp;&nbsp;ut iudicentur omnes qui non crediderunt veritati sed consenserunt iniquitati<BR><FONT size=2>13</FONT>&nbsp;&nbsp;nos autem debemus gratias agere Deo semper pro vobis fratres dilecti a Deo quod elegerit nos Deus primitias in salutem in sanctificatione Spiritus et fide veritatis<BR><FONT size=2>14</FONT>&nbsp;&nbsp;ad quod et vocavit vos per evangelium nostrum in adquisitionem gloriae Domini nostri Iesu Christi<BR><FONT size=2>15</FONT>&nbsp;&nbsp;itaque fratres state et tenete traditiones quas didicistis sive per sermonem sive per epistulam nostram<BR><FONT size=2>16</FONT>&nbsp;&nbsp;ipse autem Dominus noster Iesus Christus et Deus et Pater noster qui dilexit nos et dedit consolationem aeternam et spem bonam in gratia<BR><FONT size=2>17</FONT>&nbsp;&nbsp;exhortetur corda vestra et confirmet in omni opere et sermone bono 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;de cetero fratres orate pro nobis ut sermo Domini currat et clarificetur sicut et apud vos<BR><FONT size=2>2</FONT>&nbsp;&nbsp;et ut liberemur ab inportunis et malis hominibus non enim omnium est fides<BR><FONT size=2>3</FONT>&nbsp;&nbsp;fidelis autem Dominus est qui confirmabit vos et custodiet a malo<BR><FONT size=2>4</FONT>&nbsp;&nbsp;confidimus autem de vobis in Domino quoniam quae praecipimus et facitis et facietis<BR><FONT size=2>5</FONT>&nbsp;&nbsp;Dominus autem dirigat corda vestra in caritate Dei et patientia Christi<BR><FONT size=2>6</FONT>&nbsp;&nbsp;denuntiamus autem vobis fratres in nomine Domini nostri Iesu Christi ut subtrahatis vos ab omni fratre ambulante inordinate et non secundum traditionem quam acceperunt a nobis<BR><FONT size=2>7</FONT>&nbsp;&nbsp;ipsi enim scitis quemadmodum oporteat imitari nos quoniam non inquieti fuimus inter vos<BR><FONT size=2>8</FONT>&nbsp;&nbsp;neque gratis panem manducavimus ab aliquo sed in labore et fatigatione nocte et die operantes ne quem vestrum gravaremus<BR><FONT size=2>9</FONT>&nbsp;&nbsp;non quasi non habuerimus potestatem sed ut nosmet ipsos formam daremus vobis ad imitandum nos<BR><FONT size=2>10</FONT>&nbsp;&nbsp;nam et cum essemus apud vos hoc denuntiabamus vobis quoniam si quis non vult operari nec manducet<BR><FONT size=2>11</FONT>&nbsp;&nbsp;audimus enim inter vos quosdam ambulare inquiete nihil operantes sed curiose agentes<BR><FONT size=2>12</FONT>&nbsp;&nbsp;his autem qui eiusmodi sunt denuntiamus et obsecramus in Domino Iesu Christo ut cum silentio operantes suum panem manducent<BR><FONT size=2>13</FONT>&nbsp;&nbsp;vos autem fratres nolite deficere benefacientes<BR><FONT size=2>14</FONT>&nbsp;&nbsp;quod si quis non oboedit verbo nostro per epistulam hunc notate et non commisceamini cum illo ut confundatur<BR><FONT size=2>15</FONT>&nbsp;&nbsp;et nolite quasi inimicum existimare sed corripite ut fratrem<BR><FONT size=2>16</FONT>&nbsp;&nbsp;ipse autem Dominus pacis det vobis pacem sempiternam in omni loco Dominus cum omnibus vobis<BR><FONT size=2>17</FONT>&nbsp;&nbsp;salutatio mea manu Pauli quod est signum in omni epistula ita scribo<BR><FONT size=2>18</FONT>&nbsp;&nbsp;gratia Domini nostri Iesu Christi cum omnibus vobis amen<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
