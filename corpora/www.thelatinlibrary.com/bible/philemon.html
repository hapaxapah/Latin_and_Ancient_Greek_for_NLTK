<HTML><HEAD><TITLE>Vulgate: Paul to Philemon</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>EPISTULA PAULI AD PHILEMONEM</CENTER></FONT></font>
<P><HR>
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;Paulus vinctus Iesu Christi et Timotheus frater Philemoni dilecto et adiutori nostro<BR><FONT size=2>2</FONT>&nbsp;&nbsp;et Appiae sorori et Archippo commilitoni nostro et ecclesiae quae in domo tua est<BR><FONT size=2>3</FONT>&nbsp;&nbsp;gratia vobis et pax a Deo Patre nostro et Domino Iesu Christo<BR><FONT size=2>4</FONT>&nbsp;&nbsp;gratias ago Deo meo semper memoriam tui faciens in orationibus meis<BR><FONT size=2>5</FONT>&nbsp;&nbsp;audiens caritatem tuam et fidem quam habes in Domino Iesu et in omnes sanctos<BR><FONT size=2>6</FONT>&nbsp;&nbsp;ut communicatio fidei tuae evidens fiat in agnitione omnis boni in nobis in Christo Iesu<BR><FONT size=2>7</FONT>&nbsp;&nbsp;gaudium enim magnum habui et consolationem in caritate tua quia viscera sanctorum requieverunt per te frater<BR><FONT size=2>8</FONT>&nbsp;&nbsp;propter quod multam fiduciam habentes in Christo Iesu imperandi tibi quod ad rem pertinet<BR><FONT size=2>9</FONT>&nbsp;&nbsp;propter caritatem magis obsecro cum sis talis ut Paulus senex nunc autem et vinctus Iesu Christi<BR><FONT size=2>10</FONT>&nbsp;&nbsp;obsecro te de meo filio quem genui in vinculis Onesimo<BR><FONT size=2>11</FONT>&nbsp;&nbsp;qui tibi aliquando inutilis fuit nunc autem et tibi et mihi utilis<BR><FONT size=2>12</FONT>&nbsp;&nbsp;quem remisi tu autem illum id est mea viscera suscipe<BR><FONT size=2>13</FONT>&nbsp;&nbsp;quem ego volueram mecum detinere ut pro te mihi ministraret in vinculis evangelii<BR><FONT size=2>14</FONT>&nbsp;&nbsp;sine consilio autem tuo nihil volui facere uti ne velut ex necessitate bonum tuum esset sed voluntarium<BR><FONT size=2>15</FONT>&nbsp;&nbsp;forsitan enim ideo discessit ad horam a te ut aeternum illum recipere<BR><FONT size=2>16</FONT>&nbsp;&nbsp;iam non ut servum sed plus servo carissimum fratrem maxime mihi quanto autem magis tibi et in carne et in Domino<BR><FONT size=2>17</FONT>&nbsp;&nbsp;si ergo habes me socium suscipe illum sicut me<BR><FONT size=2>18</FONT>&nbsp;&nbsp;si autem aliquid nocuit tibi aut debet hoc mihi inputa<BR><FONT size=2>19</FONT>&nbsp;&nbsp;ego Paulus scripsi mea manu ego reddam ut non dicam tibi quod et te ipsum mihi debes<BR><FONT size=2>20</FONT>&nbsp;&nbsp;ita frater ego te fruar in Domino refice viscera mea in Domino<BR><FONT size=2>21</FONT>&nbsp;&nbsp;confidens oboedientia tua scripsi tibi sciens quoniam et super id quod dico facies<BR><FONT size=2>22</FONT>&nbsp;&nbsp;simul autem et para mihi hospitium nam spero per orationes vestras donari me vobis<BR><FONT size=2>23</FONT>&nbsp;&nbsp;salutat te Epaphras concaptivus meus in Christo Iesu<BR><FONT size=2>24</FONT>&nbsp;&nbsp;Marcus Aristarchus Demas Lucas adiutores mei<BR><FONT size=2>25</FONT>&nbsp;&nbsp;gratia Domini nostri Iesu Christi cum spiritu vestro amen 

<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
