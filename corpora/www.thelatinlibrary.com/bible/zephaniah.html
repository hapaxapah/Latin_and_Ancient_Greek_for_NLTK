<HTML><HEAD><TITLE>Vulgate: Zephaniah</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>LIBER ZEPHANIAE</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;verbum Domini quod factum est ad Sofoniam filium Chusi filium Godoliae filii Amariae filii Ezechiae in diebus Iosiae filii Amon regis Iuda
<BR><FONT size=2>2</FONT>&nbsp;&nbsp;congregans congregabo omnia a facie terrae dicit Dominus
<BR><FONT size=2>3</FONT>&nbsp;&nbsp;congregans hominem et pecus congregans volatile caeli et pisces maris et ruinae impiorum erunt et disperdam homines a facie terrae dicit Dominus
<BR><FONT size=2>4</FONT>&nbsp;&nbsp;et extendam manum meam super Iudam et super omnes habitantes Hierusalem et disperdam de loco hoc reliquias Baal et nomina aedituorum cum sacerdotibus
<BR><FONT size=2>5</FONT>&nbsp;&nbsp;et eos qui adorant super tecta militiam caeli et adorant et iurant in Domino et iurant in Melchom
<BR><FONT size=2>6</FONT>&nbsp;&nbsp;et qui avertuntur de post tergum Domini et qui non quaesierunt Dominum nec investigaverunt eum
<BR><FONT size=2>7</FONT>&nbsp;&nbsp;silete a facie Domini Dei quia iuxta est dies Domini quia praeparavit Dominus hostiam sanctificavit vocatos suos
<BR><FONT size=2>8</FONT>&nbsp;&nbsp;et erit in die hostiae Domini visitabo super principes et super filios regis et super omnes qui induti sunt veste peregrina
<BR><FONT size=2>9</FONT>&nbsp;&nbsp;et visitabo omnem qui arroganter ingreditur super limen in die illa qui conplent domum Domini Dei sui iniquitate et dolo
<BR><FONT size=2>10</FONT>&nbsp;&nbsp;et erit in die illa dicit Dominus vox clamoris a porta Piscium et ululatus a secunda et contritio magna a collibus
<BR><FONT size=2>11</FONT>&nbsp;&nbsp;ululate habitatores pilae conticuit omnis populus Chanaan disperierunt omnes involuti argento
<BR><FONT size=2>12</FONT>&nbsp;&nbsp;et erit in tempore illo scrutabor Hierusalem in lucernis et visitabo super viros defixos in fecibus suis qui dicunt in cordibus suis non faciet bene Dominus et non faciet male
<BR><FONT size=2>13</FONT>&nbsp;&nbsp;et erit fortitudo eorum in direptionem et domus eorum in desertum et aedificabunt domos et non habitabunt et plantabunt vineas et non bibent vinum earum
<BR><FONT size=2>14</FONT>&nbsp;&nbsp;iuxta est dies Domini magnus iuxta et velox nimis vox diei Domini amara tribulabitur ibi fortis
<BR><FONT size=2>15</FONT>&nbsp;&nbsp;dies irae dies illa dies tribulationis et angustiae dies calamitatis et miseriae dies tenebrarum et caliginis dies nebulae et turbinis
<BR><FONT size=2>16</FONT>&nbsp;&nbsp;dies tubae et clangoris super civitates munitas et super angulos excelsos
<BR><FONT size=2>17</FONT>&nbsp;&nbsp;et tribulabo homines et ambulabunt ut caeci quia Domino peccaverunt et effundetur sanguis eorum sicut humus et corpus eorum sicut stercora
<BR><FONT size=2>18</FONT>&nbsp;&nbsp;sed et argentum eorum et aurum eorum non poterit liberare eos in die irae Domini in igne zeli eius devorabitur omnis terra quia consummationem cum festinatione faciet cunctis habitantibus terram 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;convenite congregamini gens non amabilis
<BR><FONT size=2>2</FONT>&nbsp;&nbsp;priusquam pariat iussio quasi pulverem transeuntem diem antequam veniat super vos ira furoris Domini antequam veniat super vos dies furoris Domini
<BR><FONT size=2>3</FONT>&nbsp;&nbsp;quaerite Dominum omnes mansueti terrae qui iudicium eius estis operati quaerite iustum quaerite mansuetum si quo modo abscondamini in die furoris Domini
<BR><FONT size=2>4</FONT>&nbsp;&nbsp;quia Gaza destructa erit et Ascalon in desertum Azotum in meridie eicient et Accaron eradicabitur
<BR><FONT size=2>5</FONT>&nbsp;&nbsp;vae qui habitatis funiculum maris gens perditorum verbum Domini super vos Chanaan terra Philisthinorum et disperdam te ita ut non sit inhabitator
<BR><FONT size=2>6</FONT>&nbsp;&nbsp;et erit funiculus maris requies pastorum et caulae pecorum
<BR><FONT size=2>7</FONT>&nbsp;&nbsp;et erit funiculus eius qui remanserit de domo Iuda ibi pascentur in domibus Ascalonis ad vesperam requiescent quia visitabit eos Dominus Deus eorum et avertet captivitatem eorum
<BR><FONT size=2>8</FONT>&nbsp;&nbsp;audivi obprobrium Moab et blasphemias filiorum Ammon quae exprobraverunt populo meo et magnificati sunt super terminos eorum
<BR><FONT size=2>9</FONT>&nbsp;&nbsp;propterea vivo ego dicit Dominus exercituum Deus Israhel quia Moab ut Sodoma erit et filii Ammon quasi Gomorra siccitas spinarum et acervi salis et desertum usque in aeternum reliquiae populi mei diripient illos residui gentis meae possidebunt eos
<BR><FONT size=2>10</FONT>&nbsp;&nbsp;hoc eis eveniet pro superbia sua quia blasphemaverunt et magnificati sunt super populum Domini exercituum
<BR><FONT size=2>11</FONT>&nbsp;&nbsp;horribilis Dominus super eos et adtenuabit omnes deos terrae et adorabunt eum vir de loco suo omnes insulae gentium
<BR><FONT size=2>12</FONT>&nbsp;&nbsp;sed et vos Aethiopes interfecti gladio meo eritis
<BR><FONT size=2>13</FONT>&nbsp;&nbsp;et extendet manum suam super aquilonem et perdet Assur et ponet speciosam in solitudinem et in invium et quasi desertum
<BR><FONT size=2>14</FONT>&nbsp;&nbsp;et accubabunt in medio eius greges omnes bestiae gentium et onocrotalus et ericius in liminibus eius morabuntur vox cantantis in fenestra corvus in superliminari quoniam adtenuabo robur eius
<BR><FONT size=2>15</FONT>&nbsp;&nbsp;haec est civitas gloriosa habitans in confidentia quae dicebat in corde suo ego sum et extra me non est alia amplius quomodo facta est in desertum cubile bestiae omnis qui transit per eam sibilabit et movebit manum suam 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;vae provocatrix et redempta civitas columba
<BR><FONT size=2>2</FONT>&nbsp;&nbsp;non audivit vocem et non suscepit disciplinam in Domino non est confisa ad Deum suum non adpropiavit
<BR><FONT size=2>3</FONT>&nbsp;&nbsp;principes eius in medio eius quasi leones rugientes iudices eius lupi vespere non relinquebant in mane
<BR><FONT size=2>4</FONT>&nbsp;&nbsp;prophetae eius vesani viri infideles sacerdotes eius polluerunt sanctum iniuste egerunt contra legem
<BR><FONT size=2>5</FONT>&nbsp;&nbsp;Dominus iustus in medio eius non faciet iniquitatem mane mane iudicium suum dabit in luce et non abscondetur nescivit autem iniquus confusionem
<BR><FONT size=2>6</FONT>&nbsp;&nbsp;disperdi gentes et dissipati sunt anguli earum desertas feci vias eorum dum non est qui transeat desolatae sunt civitates eorum non remanente viro nec ullo habitatore
<BR><FONT size=2>7</FONT>&nbsp;&nbsp;dixi attamen timebis me suscipies disciplinam et non peribit habitaculum eius propter omnia in quibus visitavi eam verumtamen diluculo surgentes corruperunt omnes cogitationes suas
<BR><FONT size=2>8</FONT>&nbsp;&nbsp;quapropter expecta me dicit Dominus in die resurrectionis meae in futurum quia iudicium meum ut congregem gentes et colligam regna ut effundam super eas indignationem meam omnem iram furoris mei in igne enim zeli mei devorabitur omnis terra
<BR><FONT size=2>9</FONT>&nbsp;&nbsp;quia tunc reddam populis labium electum ut vocent omnes in nomine Domini et serviant ei umero uno
<BR><FONT size=2>10</FONT>&nbsp;&nbsp;ultra flumina Aethiopiae inde supplices mei filii dispersorum meorum deferent munus mihi
<BR><FONT size=2>11</FONT>&nbsp;&nbsp;in die illa non confunderis super cunctis adinventionibus tuis quibus praevaricata es in me quia tunc auferam de medio tui magniloquos superbiae tuae et non adicies exaltari amplius in monte sancto meo
<BR><FONT size=2>12</FONT>&nbsp;&nbsp;et derelinquam in medio tui populum pauperem et egenum et sperabunt in nomine Domini
<BR><FONT size=2>13</FONT>&nbsp;&nbsp;reliquiae Israhel non facient iniquitatem nec loquentur mendacium et non invenietur in ore eorum lingua dolosa quoniam ipsi pascentur et accubabunt et non erit qui exterreat
<BR><FONT size=2>14</FONT>&nbsp;&nbsp;lauda filia Sion iubilate Israhel laetare et exulta in omni corde filia Hierusalem
<BR><FONT size=2>15</FONT>&nbsp;&nbsp;abstulit Dominus iudicium tuum avertit inimicos tuos rex Israhel Dominus in medio tui non timebis malum ultra
<BR><FONT size=2>16</FONT>&nbsp;&nbsp;in die illa dicetur Hierusalem noli timere Sion non dissolvantur manus tuae
<BR><FONT size=2>17</FONT>&nbsp;&nbsp;Dominus Deus tuus in medio tui Fortis ipse salvabit gaudebit super te in laetitia silebit in dilectione tua exultabit super te in laude
<BR><FONT size=2>18</FONT>&nbsp;&nbsp;nugas qui a lege recesserant congregabo quia ex te erant ut non ultra habeas super eis obprobrium
<BR><FONT size=2>19</FONT>&nbsp;&nbsp;ecce ego interficiam omnes qui adflixerunt te in tempore illo et salvabo claudicantem et eam quae eiecta fuerat congregabo et ponam eos in laudem et in nomen in omni terra confusionis eorum
<BR><FONT size=2>20</FONT>&nbsp;&nbsp;in tempore illo quo adducam vos et in tempore quo congregabo vos dabo enim vos in nomen et in laudem omnibus populis terrae cum convertero captivitatem vestram coram oculis vestris dicit Dominus 

<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
