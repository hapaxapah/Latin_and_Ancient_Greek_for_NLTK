<HTML><HEAD><TITLE>Vulgate: Hosea</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>LIBER HOSEAE</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	<A HREF=#4>4</A>	<A HREF=#5>5</A>	<A HREF=#6>6</A>	<A HREF=#7>7</A>	<A HREF=#8>8</A>	<A HREF=#9>9</A>	<A HREF=#10>10</A>	<A HREF=#11>11</A>	<A HREF=#12>12</A>	<A HREF=#13>13</A>	<A HREF=#14>14</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;verbum Domini quod factum est ad Osee filium Beeri in diebus Oziae Ioatham Ahaz Ezechiae regum Iuda et in diebus Hieroboam filii Ioas regis Israhel<BR><FONT size=2>2</FONT>&nbsp;&nbsp;principium loquendi Dominum in Osee et dixit Dominus ad Osee vade sume tibi uxorem fornicationum et filios fornicationum quia fornicans fornicabitur terra a Domino<BR><FONT size=2>3</FONT>&nbsp;&nbsp;et abiit et accepit Gomer filiam Debelaim et concepit et peperit filium<BR><FONT size=2>4</FONT>&nbsp;&nbsp;et dixit Dominus ad eum voca nomen eius Hiezrahel quoniam adhuc modicum et visitabo sanguinem Hiezrahel super domum Hieu et quiescere faciam regnum domus Israhel<BR><FONT size=2>5</FONT>&nbsp;&nbsp;et in illa die conteram arcum Israhel in valle Hiezrahel<BR><FONT size=2>6</FONT>&nbsp;&nbsp;et concepit adhuc et peperit filiam et dixit ei voca nomen eius Absque misericordia quia non addam ultra misereri domui Israhel sed oblivione obliviscar eorum<BR><FONT size=2>7</FONT>&nbsp;&nbsp;et domui Iuda miserebor et salvabo eos in Domino Deo suo et non salvabo eos in arcu et gladio et in bello et in equis et in equitibus<BR><FONT size=2>8</FONT>&nbsp;&nbsp;et ablactavit eam quae erat absque misericordia et concepit et peperit filium<BR><FONT size=2>9</FONT>&nbsp;&nbsp;et dixit voca nomen eius Non populus meus quia vos non populus meus et ego non ero vester<BR><FONT size=2>10</FONT>&nbsp;&nbsp;et erit numerus filiorum Israhel quasi harena maris quae sine mensura est et non numerabitur et erit in loco ubi dicetur eis non populus meus vos dicetur eis filii Dei viventis<BR><FONT size=2>11</FONT>&nbsp;&nbsp;et congregabuntur filii Iuda et filii Israhel pariter et ponent sibimet caput unum et ascendent de terra quia magnus dies Hiezrahel 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;dicite fratribus vestris Populus meus et sorori vestrae Misericordiam consecuta<BR><FONT size=2>2</FONT>&nbsp;&nbsp;iudicate matrem vestram iudicate quoniam ipsa non uxor mea et ego non vir eius auferat fornicationes suas a facie sua et adulteria sua de medio uberum suorum<BR><FONT size=2>3</FONT>&nbsp;&nbsp;ne forte expoliem eam nudam et statuam eam secundum diem nativitatis suae et ponam eam quasi solitudinem et statuam eam velut terram inviam et interficiam eam siti<BR><FONT size=2>4</FONT>&nbsp;&nbsp;et filiorum illius non miserebor quoniam filii fornicationum sunt<BR><FONT size=2>5</FONT>&nbsp;&nbsp;quia fornicata est mater eorum confusa est quae concepit eos quia dixit vadam post amatores meos qui dant panes mihi et aquas meas lanam meam et linum meum oleum meum et potum meum<BR><FONT size=2>6</FONT>&nbsp;&nbsp;propter hoc ecce ego sepiam viam tuam spinis et sepiam eam maceria et semitas suas non inveniet<BR><FONT size=2>7</FONT>&nbsp;&nbsp;et sequetur amatores suos et non adprehendet eos et quaeret eos et non inveniet et dicet vadam et revertar ad virum meum priorem quia bene mihi erat tunc magis quam nunc<BR><FONT size=2>8</FONT>&nbsp;&nbsp;et haec nescivit quia ego dedi ei frumentum et vinum et oleum et argentum multiplicavi ei et aurum quae fecerunt Baal<BR><FONT size=2>9</FONT>&nbsp;&nbsp;idcirco convertar et sumam frumentum meum in tempore suo et vinum meum in tempore suo et liberabo lanam meam et linum meum quae operiebant ignominiam eius<BR><FONT size=2>10</FONT>&nbsp;&nbsp;et nunc revelabo stultitiam eius in oculis amatorum eius et vir non eruet eam de manu mea<BR><FONT size=2>11</FONT>&nbsp;&nbsp;et cessare faciam omne gaudium eius sollemnitatem eius neomeniam eius sabbatum eius et omnia festa tempora eius<BR><FONT size=2>12</FONT>&nbsp;&nbsp;et corrumpam vineam eius et ficum eius de quibus dixit mercedes hae meae sunt quas dederunt mihi amatores mei et ponam eam in saltu et comedet illam bestia agri<BR><FONT size=2>13</FONT>&nbsp;&nbsp;et visitabo super eam dies Baalim quibus accendebat incensum et ornabatur inaure sua et monili suo et ibat post amatores suos et mei obliviscebatur dicit Dominus<BR><FONT size=2>14</FONT>&nbsp;&nbsp;propter hoc ecce ego lactabo eam et ducam eam in solitudinem et loquar ad cor eius<BR><FONT size=2>15</FONT>&nbsp;&nbsp;et dabo ei vinitores eius ex eodem loco et vallem Achor ad aperiendam spem et canet ibi iuxta dies iuventutis suae et iuxta dies ascensionis suae de terra Aegypti<BR><FONT size=2>16</FONT>&nbsp;&nbsp;et erit in die illo ait Dominus vocabit me Vir meus et non vocabit me ultra Baali<BR><FONT size=2>17</FONT>&nbsp;&nbsp;et auferam nomina Baalim de ore eius et non recordabitur ultra nominis eorum<BR><FONT size=2>18</FONT>&nbsp;&nbsp;et percutiam eis foedus in die illa cum bestia agri et cum volucre caeli et cum reptili terrae et arcum et gladium et bellum conteram de terra et dormire eos faciam fiducialiter<BR><FONT size=2>19</FONT>&nbsp;&nbsp;et sponsabo te mihi in sempiternum et sponsabo te mihi in iustitia et iudicio et in misericordia et miserationibus<BR><FONT size=2>20</FONT>&nbsp;&nbsp;et sponsabo te mihi in fide et scies quia ego Dominus<BR><FONT size=2>21</FONT>&nbsp;&nbsp;et erit in illa die exaudiam dicit Dominus exaudiam caelos et illi exaudient terram<BR><FONT size=2>22</FONT>&nbsp;&nbsp;et terra exaudiet triticum et vinum et oleum et haec exaudient Hiezrahel<BR><FONT size=2>23</FONT>&nbsp;&nbsp;et seminabo eam mihi in terram et miserebor eius quae fuit absque misericordia<BR><FONT size=2>24</FONT>&nbsp;&nbsp;et dicam non populo meo populus meus tu et ipse dicet Dominus meus es tu 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;et dixit Dominus ad me adhuc vade dilige mulierem dilectam amico et adulteram sicut diligit Dominus filios Israhel et ipsi respectant ad deos alienos et diligunt vinacea uvarum<BR><FONT size=2>2</FONT>&nbsp;&nbsp;et fodi eam mihi quindecim argenteis et choro hordei et dimidio choro hordei<BR><FONT size=2>3</FONT>&nbsp;&nbsp;et dixi ad eam dies multos expectabis me non fornicaberis et non eris viro sed et ego expectabo te<BR><FONT size=2>4</FONT>&nbsp;&nbsp;quia dies multos sedebunt filii Israhel sine rege et sine principe et sine sacrificio et sine altari et sine ephod et sine therafin<BR><FONT size=2>5</FONT>&nbsp;&nbsp;et post haec revertentur filii Israhel et quaerent Dominum Deum suum et David regem suum et pavebunt ad Dominum et ad bonum eius in novissimo dierum 
<P><HR>
<P><A NAME="4"></A><B>CAPUT 4</B><P><FONT size=2>1</FONT>&nbsp;&nbsp;audite verbum Domini filii Israhel quia iudicium Domino cum habitatoribus terrae non est enim veritas et non est misericordia et non est scientia Dei in terra<BR><FONT size=2>2</FONT>&nbsp;&nbsp;maledictum et mendacium et homicidium et furtum et adulterium inundaverunt et sanguis sanguinem tetigit<BR><FONT size=2>3</FONT>&nbsp;&nbsp;propter hoc lugebit terra et infirmabitur omnis qui habitat in ea in bestia agri et in volucre caeli sed et pisces maris congregabuntur<BR><FONT size=2>4</FONT>&nbsp;&nbsp;verumtamen unusquisque non iudicet et non arguatur vir populus enim tuus sicut hii qui contradicunt sacerdoti<BR><FONT size=2>5</FONT>&nbsp;&nbsp;et corrues hodie et corruet etiam propheta tecum nocte tacere feci matrem tuam<BR><FONT size=2>6</FONT>&nbsp;&nbsp;conticuit populus meus eo quod non habuerit scientiam quia tu scientiam reppulisti repellam te ne sacerdotio fungaris mihi et oblita es legis Dei tui obliviscar filiorum tuorum et ego<BR><FONT size=2>7</FONT>&nbsp;&nbsp;secundum multitudinem eorum sic peccaverunt mihi gloriam eorum in ignominiam commutabo<BR><FONT size=2>8</FONT>&nbsp;&nbsp;peccata populi mei comedent et ad iniquitatem eorum sublevabunt animas eorum<BR><FONT size=2>9</FONT>&nbsp;&nbsp;et erit sicut populus sic sacerdos et visitabo super eum vias eius et cogitationes eius reddam ei<BR><FONT size=2>10</FONT>&nbsp;&nbsp;et comedent et non saturabuntur fornicati sunt et non cessaverunt quoniam Dominum reliquerunt in non custodiendo<BR><FONT size=2>11</FONT>&nbsp;&nbsp;fornicatio et vinum et ebrietas aufert cor<BR><FONT size=2>12</FONT>&nbsp;&nbsp;populus meus in ligno suo interrogavit et baculus eius adnuntiavit ei spiritus enim fornicationum decepit eos et fornicati sunt a Deo suo<BR><FONT size=2>13</FONT>&nbsp;&nbsp;super capita montium sacrificabant et super colles accendebant thymiama subtus quercum et populum et terebinthum quia bona erat umbra eius ideo fornicabuntur filiae vestrae et sponsae vestrae adulterae erunt<BR><FONT size=2>14</FONT>&nbsp;&nbsp;non visitabo super filias vestras cum fuerint fornicatae et super sponsas vestras cum adulteraverint quoniam ipsi cum meretricibus versabantur et cum effeminatis sacrificabant et populus non intellegens vapulabit<BR><FONT size=2>15</FONT>&nbsp;&nbsp;si fornicaris tu Israhel non delinquat saltim Iuda et nolite ingredi in Galgala et ne ascenderitis in Bethaven neque iuraveritis vivit Dominus<BR><FONT size=2>16</FONT>&nbsp;&nbsp;quoniam sicut vacca lasciviens declinavit Israhel nunc pascet eos Dominus quasi agnum in latitudine<BR><FONT size=2>17</FONT>&nbsp;&nbsp;particeps idolorum Ephraim dimitte eum<BR><FONT size=2>18</FONT>&nbsp;&nbsp;separatum est convivium eorum fornicatione fornicati sunt dilexerunt adferre ignominiam protectores eius<BR><FONT size=2>19</FONT>&nbsp;&nbsp;ligavit spiritus eam in alis suis et confundentur a sacrificiis suis 
<P><HR>
<P><A NAME="5"></A><B>CAPUT 5</B><P><FONT size=2>1</FONT>&nbsp;&nbsp;audite hoc sacerdotes et adtendite domus Israhel et domus regis auscultate quia vobis iudicium est quoniam laqueus facti estis speculationi et rete expansum super Thabor<BR><FONT size=2>2</FONT>&nbsp;&nbsp;et victimas declinastis in profundum et ego eruditor omnium eorum<BR><FONT size=2>3</FONT>&nbsp;&nbsp;ego scio Ephraim et Israhel non est absconditus a me quia nunc fornicatus est Ephraim contaminatus est Israhel<BR><FONT size=2>4</FONT>&nbsp;&nbsp;non dabunt cogitationes suas ut revertantur ad Dominum suum quia spiritus fornicationis in medio eorum et Dominum non cognoverunt<BR><FONT size=2>5</FONT>&nbsp;&nbsp;et respondebit arrogantia Israhel in facie eius et Israhel et Ephraim ruent in iniquitate sua ruet etiam Iudas cum eis<BR><FONT size=2>6</FONT>&nbsp;&nbsp;in gregibus suis et in armentis suis vadent ad quaerendum Dominum et non invenient ablatus est ab eis<BR><FONT size=2>7</FONT>&nbsp;&nbsp;in Domino praevaricati sunt quia filios alienos genuerunt nunc devorabit eos mensis cum partibus suis<BR><FONT size=2>8</FONT>&nbsp;&nbsp;clangite bucina in Gabaa tuba in Rama ululate in Bethaven post tergum tuum Beniamin<BR><FONT size=2>9</FONT>&nbsp;&nbsp;Ephraim in desolatione erit in die correptionis in tribubus Israhel ostendi fidem<BR><FONT size=2>10</FONT>&nbsp;&nbsp;facti sunt principes Iuda quasi adsumentes terminum super eos effundam quasi aquam iram meam<BR><FONT size=2>11</FONT>&nbsp;&nbsp;calumniam patiens Ephraim fractus iudicio quoniam coepit abire post sordem<BR><FONT size=2>12</FONT>&nbsp;&nbsp;et ego quasi tinea Ephraim et quasi putredo domui Iuda<BR><FONT size=2>13</FONT>&nbsp;&nbsp;et vidit Ephraim languorem suum et Iudas vinculum suum et abiit Ephraim ad Assur et misit ad regem ultorem et ipse non poterit sanare vos nec solvere poterit a vobis vinculum<BR><FONT size=2>14</FONT>&nbsp;&nbsp;quoniam ego quasi leaena Ephraim et quasi catulus leonis domui Iuda ego ego capiam et vadam tollam et non est qui eruat<BR><FONT size=2>15</FONT>&nbsp;&nbsp;vadens revertar ad locum meum donec deficiatis et quaeratis faciem meam 
<P><HR>
<P><A NAME="6"></A><B>CAPUT 6</B><P><FONT size=2>1</FONT>&nbsp;&nbsp;in tribulatione sua mane consurgunt ad me venite et revertamur ad Dominum<BR><FONT size=2>2</FONT>&nbsp;&nbsp;quia ipse cepit et sanabit nos percutiet et curabit nos<BR><FONT size=2>3</FONT>&nbsp;&nbsp;vivificabit nos post duos dies in die tertia suscitabit nos et vivemus in conspectu eius sciemus sequemurque ut cognoscamus Dominum quasi diluculum praeparatus est egressus eius et veniet quasi imber nobis temporaneus et serotinus terrae<BR><FONT size=2>4</FONT>&nbsp;&nbsp;quid faciam tibi Ephraim quid faciam tibi Iuda misericordia vestra quasi nubes matutina et quasi ros mane pertransiens<BR><FONT size=2>5</FONT>&nbsp;&nbsp;propter hoc dolavi in prophetis occidi eos in verbis oris mei et iudicia tua quasi lux egredientur<BR><FONT size=2>6</FONT>&nbsp;&nbsp;quia misericordiam volui et non sacrificium et scientiam Dei plus quam holocausta<BR><FONT size=2>7</FONT>&nbsp;&nbsp;ipsi autem sicut Adam transgressi sunt pactum ibi praevaricati sunt in me<BR><FONT size=2>8</FONT>&nbsp;&nbsp;Galaad civitas operantium idolum subplantata sanguine<BR><FONT size=2>9</FONT>&nbsp;&nbsp;et quasi fauces virorum latronum particeps sacerdotum in via interficientium pergentes de Sychem quia scelus operati sunt<BR><FONT size=2>10</FONT>&nbsp;&nbsp;in domo Israhel vidi horrendum ibi fornicationes Ephraim contaminatus est Israhel<BR><FONT size=2>11</FONT>&nbsp;&nbsp;sed et Iuda pone messem tibi cum convertero captivitatem populi mei 
<P><HR>
<P><A NAME="7"></A><B>CAPUT 7</B><P><FONT size=2>1</FONT>&nbsp;&nbsp;cum sanare vellem Israhel revelata est iniquitas Ephraim et malitia Samariae quia operati sunt mendacium et fur ingressus est spolians latrunculus foris<BR><FONT size=2>2</FONT>&nbsp;&nbsp;et ne forte dicant in cordibus suis omnem malitiam eorum me recordatum nunc circumdederunt eos adinventiones suae coram facie mea factae sunt<BR><FONT size=2>3</FONT>&nbsp;&nbsp;in malitia sua laetificaverunt regem et in mendaciis suis principes<BR><FONT size=2>4</FONT>&nbsp;&nbsp;omnes adulterantes quasi clibanus succensus a coquente quievit paululum civitas a commixtione fermenti donec fermentaretur totum<BR><FONT size=2>5</FONT>&nbsp;&nbsp;dies regis nostri coeperunt principes furere a vino extendit manum suam cum inlusoribus<BR><FONT size=2>6</FONT>&nbsp;&nbsp;quia adplicuerunt quasi clibanum cor suum cum insidiaretur eis tota nocte dormivit coquens eos mane ipse succensus quasi ignis flammae<BR><FONT size=2>7</FONT>&nbsp;&nbsp;omnes calefacti sunt quasi clibanus et devoraverunt iudices suos omnes reges eorum ceciderunt non est qui clamet in eis ad me<BR><FONT size=2>8</FONT>&nbsp;&nbsp;Ephraim in populis ipse commiscebatur Ephraim factus est subcinericius qui non reversatur<BR><FONT size=2>9</FONT>&nbsp;&nbsp;comederunt alieni robur eius et ipse nescivit sed et cani effusi sunt in eo et ipse ignoravit<BR><FONT size=2>10</FONT>&nbsp;&nbsp;et humiliabitur superbia Israhel in facie eius nec reversi sunt ad Dominum Deum suum et non quaesierunt eum in omnibus his<BR><FONT size=2>11</FONT>&nbsp;&nbsp;et factus est Ephraim quasi columba seducta non habens cor Aegyptum invocabant ad Assyrios abierunt<BR><FONT size=2>12</FONT>&nbsp;&nbsp;et cum profecti fuerint expandam super eos rete meum quasi volucrem caeli detraham eos caedam eos secundum auditionem coetus eorum<BR><FONT size=2>13</FONT>&nbsp;&nbsp;vae eis quoniam recesserunt a me vastabuntur quia praevaricati sunt in me et ego redemi eos et ipsi locuti sunt contra me mendacia<BR><FONT size=2>14</FONT>&nbsp;&nbsp;et non clamaverunt ad me in corde suo sed ululabant in cubilibus suis super triticum et vinum ruminabant recesserunt a me<BR><FONT size=2>15</FONT>&nbsp;&nbsp;et ego erudivi et confortavi brachia eorum et in me cogitaverunt malitiam<BR><FONT size=2>16</FONT>&nbsp;&nbsp;reversi sunt ut essent absque iugo facti sunt quasi arcus dolosus cadent in gladio principes eorum a furore linguae suae ista subsannatio eorum in terra Aegypti 
<P><HR>
<P><A NAME="8"></A><B>CAPUT 8</B><P><FONT size=2>1</FONT>&nbsp;&nbsp;in gutture tuo sit tuba quasi aquila super domum Domini pro eo quod transgressi sunt foedus meum et legem meam praevaricati sunt<BR><FONT size=2>2</FONT>&nbsp;&nbsp;me invocabunt Deus meus cognovimus te Israhel<BR><FONT size=2>3</FONT>&nbsp;&nbsp;proiecit Israhel bonum inimicus persequetur eum<BR><FONT size=2>4</FONT>&nbsp;&nbsp;ipsi regnaverunt et non ex me principes extiterunt et non cognovi argentum suum et aurum suum fecerunt sibi idola ut interirent<BR><FONT size=2>5</FONT>&nbsp;&nbsp;proiectus est vitulus tuus Samaria iratus est furor meus in eis usquequo non poterunt emundari<BR><FONT size=2>6</FONT>&nbsp;&nbsp;quia ex Israhel et ipse est artifex fecit illum et non est Deus quoniam in aranearum telas erit vitulus Samariae<BR><FONT size=2>7</FONT>&nbsp;&nbsp;quia ventum seminabunt et turbinem metent culmus stans non est in eis germen non faciet farinam quod si et fecerit alieni comedent eam<BR><FONT size=2>8</FONT>&nbsp;&nbsp;devoratus est Israhel nunc factus est in nationibus quasi vas inmundum<BR><FONT size=2>9</FONT>&nbsp;&nbsp;quia ipsi ascenderunt ad Assur onager solitarius sibi Ephraim munera dederunt amatoribus<BR><FONT size=2>10</FONT>&nbsp;&nbsp;sed et cum mercede conduxerint nationes nunc congregabo eos et quiescent paulisper ab onere regis et principum<BR><FONT size=2>11</FONT>&nbsp;&nbsp;quia multiplicavit Ephraim altaria ad peccandum factae sunt ei arae in delictum<BR><FONT size=2>12</FONT>&nbsp;&nbsp;scribam ei multiplices leges meas quae velut alienae conputatae sunt<BR><FONT size=2>13</FONT>&nbsp;&nbsp;hostias adfer adfer immolabunt carnes et comedent Dominus non suscipiet eas nunc recordabitur iniquitatis eorum et visitabit peccata eorum ipsi in Aegyptum convertentur<BR><FONT size=2>14</FONT>&nbsp;&nbsp;et oblitus est Israhel factoris sui et aedificavit delubra et Iudas multiplicavit urbes munitas et mittam ignem in civitates eius et devorabit aedes illius 
<P><HR>
<P><A NAME="9"></A><B>CAPUT 9</B><P><FONT size=2>1</FONT>&nbsp;&nbsp;noli laetari Israhel noli exultare sicut populi quia fornicatus es a Deo tuo dilexisti mercedem super omnes areas tritici<BR><FONT size=2>2</FONT>&nbsp;&nbsp;area et torcular non pascet eos et vinum mentietur eis<BR><FONT size=2>3</FONT>&nbsp;&nbsp;non habitabunt in terra Domini reversus est Ephraim Aegyptum et in Assyriis pollutum comedit<BR><FONT size=2>4</FONT>&nbsp;&nbsp;non libabunt Domino vinum et non placebunt ei sacrificia eorum quasi panis lugentium omnes qui comedunt eum contaminabuntur quia panis eorum animae ipsorum non intrabit in domum Domini<BR><FONT size=2>5</FONT>&nbsp;&nbsp;quid facietis in die sollemni in die festivitatis Domini<BR><FONT size=2>6</FONT>&nbsp;&nbsp;ecce enim profecti sunt a vastitate Aegyptus congregavit eos Memphis sepeliet eos desiderabile argenti eorum urtica hereditabit lappa in tabernaculis eorum<BR><FONT size=2>7</FONT>&nbsp;&nbsp;venerunt dies visitationis venerunt dies retributionis scitote Israhel stultum prophetam insanum virum spiritalem propter multitudinem iniquitatis tuae et multitudo amentiae<BR><FONT size=2>8</FONT>&nbsp;&nbsp;speculator Ephraim cum Deo meo propheta laqueus ruinae super omnes vias eius insania in domo Dei eius<BR><FONT size=2>9</FONT>&nbsp;&nbsp;profunde peccaverunt sicut in diebus Gabaa recordabitur iniquitatis eorum et visitabit peccata eorum<BR><FONT size=2>10</FONT>&nbsp;&nbsp;quasi uvas in deserto inveni Israhel quasi prima poma ficulneae in cacumine eius vidi patres eorum ipsi autem intraverunt ad Beelphegor et abalienati sunt in confusione et facti sunt abominabiles sicut ea quae dilexerunt<BR><FONT size=2>11</FONT>&nbsp;&nbsp;Ephraim quasi avis avolavit gloria eorum a partu et ab utero et a conceptu<BR><FONT size=2>12</FONT>&nbsp;&nbsp;quod si et enutrierint filios suos absque liberis eos faciam in hominibus sed et vae eis cum recessero ab eis<BR><FONT size=2>13</FONT>&nbsp;&nbsp;Ephraim ut vidi Tyrus erat fundata in pulchritudine et Ephraim educit ad interfectorem filios suos<BR><FONT size=2>14</FONT>&nbsp;&nbsp;da eis Domine quid dabis eis da eis vulvam sine liberis et ubera arentia<BR><FONT size=2>15</FONT>&nbsp;&nbsp;omnes nequitiae eorum in Galgal quia ibi exosos habui eos propter malitiam adinventionum eorum de domo mea eiciam eos non addam ut diligam eos omnes principes eorum recedentes<BR><FONT size=2>16</FONT>&nbsp;&nbsp;percussus est Ephraim radix eorum exsiccata est fructum nequaquam facient quod si et genuerint interficiam amantissima uteri eorum<BR><FONT size=2>17</FONT>&nbsp;&nbsp;abiciet eos Deus meus quia non audierunt eum et erunt vagi in nationibus 
<P><HR>
<P><A NAME="10"></A><B>CAPUT 10</B><P><FONT size=2>1</FONT>&nbsp;&nbsp;vitis frondosa Israhel fructus adaequatus est ei secundum multitudinem fructus sui multiplicavit altaria iuxta ubertatem terrae suae exuberavit simulacris<BR><FONT size=2>2</FONT>&nbsp;&nbsp;divisum est cor eorum nunc interibunt ipse confringet simulacra eorum depopulabitur aras eorum<BR><FONT size=2>3</FONT>&nbsp;&nbsp;quia nunc dicent non est rex nobis non enim timemus Dominum et rex quid faciet nobis<BR><FONT size=2>4</FONT>&nbsp;&nbsp;loquimini verba visionis inutilis et ferietis foedus et germinabit quasi amaritudo iudicium super sulcos agri<BR><FONT size=2>5</FONT>&nbsp;&nbsp;vaccas Bethaven coluerunt habitatores Samariae quia luxit super eum populus eius et aeditui eius super eum exultaverunt in gloria eius quia migravit ab eo<BR><FONT size=2>6</FONT>&nbsp;&nbsp;siquidem et ipse in Assur delatus est munus regi ultori confusio Ephraim capiet et confundetur Israhel in voluntate sua<BR><FONT size=2>7</FONT>&nbsp;&nbsp;transire fecit Samaria regem suum quasi spumam super faciem aquae<BR><FONT size=2>8</FONT>&nbsp;&nbsp;et disperdentur excelsa idoli peccatum Israhel lappa et tribulus ascendet super aras eorum et dicent montibus operite nos et collibus cadite super nos<BR><FONT size=2>9</FONT>&nbsp;&nbsp;ex diebus Gabaa peccavit Israhel ibi steterunt non conprehendet eos in Gabaa proelium super filios iniquitatis<BR><FONT size=2>10</FONT>&nbsp;&nbsp;iuxta desiderium meum corripiam eos congregabuntur super eos populi cum corripientur propter duas iniquitates suas<BR><FONT size=2>11</FONT>&nbsp;&nbsp;Ephraim vitula docta diligere trituram et ego transivi super pulchritudinem colli eius ascendam super Ephraim arabit Iudas confringet sibi sulcos Iacob<BR><FONT size=2>12</FONT>&nbsp;&nbsp;seminate vobis in iustitia metite in ore misericordiae innovate vobis novale tempus autem requirendi Dominum cum venerit qui docebit vos iustitiam<BR><FONT size=2>13</FONT>&nbsp;&nbsp;arastis impietatem iniquitatem messuistis comedistis frugem mendacii quia confisus es in viis tuis in multitudine fortium tuorum<BR><FONT size=2>14</FONT>&nbsp;&nbsp;consurget tumultus in populo tuo et omnes munitiones tuae vastabuntur sicut vastatus est Salman a domo eius qui iudicavit Baal in die proelii matre super filios adlisa<BR><FONT size=2>15</FONT>&nbsp;&nbsp;sic fecit vobis Bethel a facie malitiae nequitiarum vestrarum 
<P><HR>
<P><A NAME="11"></A><B>CAPUT 11</B><P><FONT size=2>1</FONT>&nbsp;&nbsp;sicuti mane transit pertransiit rex Israhel quia puer Israhel et dilexi eum et ex Aegypto vocavi filium meum<BR><FONT size=2>2</FONT>&nbsp;&nbsp;vocaverunt eos sic abierunt a facie eorum Baalim immolabant et simulacris sacrificabant<BR><FONT size=2>3</FONT>&nbsp;&nbsp;et ego quasi nutricius Ephraim portabam eos in brachiis meis et nescierunt quod curarem eos<BR><FONT size=2>4</FONT>&nbsp;&nbsp;in funiculis Adam traham eos in vinculis caritatis et ero eis quasi exaltans iugum super maxillas eorum et declinavi ad eum ut vesceretur<BR><FONT size=2>5</FONT>&nbsp;&nbsp;non revertetur in terram Aegypti et Assur ipse rex eius quoniam noluerunt converti<BR><FONT size=2>6</FONT>&nbsp;&nbsp;coepit gladius in civitatibus eius et consumet electos eius et comedet capita eorum<BR><FONT size=2>7</FONT>&nbsp;&nbsp;et populus meus pendebit ad reditum meum iugum autem inponetur ei simul quod non auferetur<BR><FONT size=2>8</FONT>&nbsp;&nbsp;quomodo dabo te Ephraim protegam te Israhel quomodo dabo te sicut Adama ponam te ut Seboim conversum est in me cor meum pariter conturbata est paenitudo mea<BR><FONT size=2>9</FONT>&nbsp;&nbsp;non faciam furorem irae meae non convertar ut disperdam Ephraim quoniam Deus ego et non homo in medio tui Sanctus et non ingrediar civitatem<BR><FONT size=2>10</FONT>&nbsp;&nbsp;post Dominum ambulabunt quasi leo rugiet quia ipse rugiet et formidabunt filii maris<BR><FONT size=2>11</FONT>&nbsp;&nbsp;et avolabunt quasi avis ex Aegypto et quasi columba de terra Assyriorum et conlocabo eos in domibus suis dicit Dominus<BR><FONT size=2>12</FONT>&nbsp;&nbsp;circumdedit me in negatione Ephraim et in dolo domus Israhel Iudas autem testis descendit cum Deo et cum sanctis fidelis 
<P><HR>
<P><A NAME="12"></A><B>CAPUT 12</B><P><FONT size=2>1</FONT>&nbsp;&nbsp;Ephraim pascit ventum et sequitur aestum tota die mendacium et vastitatem multiplicat et foedus cum Assyriis iniit et oleum in Aegyptum ferebat<BR><FONT size=2>2</FONT>&nbsp;&nbsp;iudicium ergo Domini cum Iuda et visitatio super Iacob iuxta vias eius et iuxta adinventiones eius reddet ei<BR><FONT size=2>3</FONT>&nbsp;&nbsp;in utero subplantavit fratrem suum et in fortitudine sua directus est cum angelo<BR><FONT size=2>4</FONT>&nbsp;&nbsp;et invaluit ad angelum et confortatus est flevit et rogavit eum in Bethel invenit eum et ibi locutus est nobiscum<BR><FONT size=2>5</FONT>&nbsp;&nbsp;et Dominus Deus exercituum Dominus memoriale eius<BR><FONT size=2>6</FONT>&nbsp;&nbsp;et tu ad Deum tuum converteris misericordiam et iudicium custodi et spera in Deo tuo semper<BR><FONT size=2>7</FONT>&nbsp;&nbsp;Chanaan in manu eius statera dolosa calumniam dilexit<BR><FONT size=2>8</FONT>&nbsp;&nbsp;et dixit Ephraim verumtamen dives effectus sum inveni idolum mihi omnes labores mei non invenient mihi iniquitatem quam peccavi<BR><FONT size=2>9</FONT>&nbsp;&nbsp;et ego Dominus Deus tuus ex terra Aegypti adhuc sedere te faciam in tabernaculis sicut in diebus festivitatis<BR><FONT size=2>10</FONT>&nbsp;&nbsp;et locutus sum super prophetas et ego visionem multiplicavi et in manu prophetarum adsimilatus sum<BR><FONT size=2>11</FONT>&nbsp;&nbsp;si Galaad idolum tamen frustra erant in Galgal bubus immolantes nam et altaria eorum quasi acervi super sulcos agri<BR><FONT size=2>12</FONT>&nbsp;&nbsp;fugit Iacob in regionem Syriae et servivit Israhel in uxore et in uxore servavit<BR><FONT size=2>13</FONT>&nbsp;&nbsp;in propheta autem eduxit Dominus Israhel de Aegypto et in propheta servatus est<BR><FONT size=2>14</FONT>&nbsp;&nbsp;ad iracundiam me provocavit Ephraim in amaritudinibus suis et sanguis eius super eum veniet et obprobrium eius restituet ei Dominus suus 
<P><HR>
<P><A NAME="13"></A><B>CAPUT 13</B><P><FONT size=2>1</FONT>&nbsp;&nbsp;loquente Ephraim horror invasit Israhel et deliquit in Baal et mortuus est<BR><FONT size=2>2</FONT>&nbsp;&nbsp;et nunc addiderunt ad peccandum feceruntque sibi conflatile de argento suo quasi similitudinem idolorum factura artificum totum est his ipsi dicunt immolate homines vitulos adorantes<BR><FONT size=2>3</FONT>&nbsp;&nbsp;idcirco erunt quasi nubes matutina et sicut ros matutinus praeteriens sicut pulvis turbine raptus ex area et sicut fumus de fumario<BR><FONT size=2>4</FONT>&nbsp;&nbsp;ego autem Dominus Deus tuus ex terra Aegypti et Deum absque me nescies et salvator non est praeter me<BR><FONT size=2>5</FONT>&nbsp;&nbsp;ego cognovi te in deserto in terra solitudinis<BR><FONT size=2>6</FONT>&nbsp;&nbsp;iuxta pascua sua et adimpleti sunt et saturati elevaverunt cor suum et obliti sunt mei<BR><FONT size=2>7</FONT>&nbsp;&nbsp;et ero eis quasi leaena sicut pardus in via Assyriorum<BR><FONT size=2>8</FONT>&nbsp;&nbsp;occurram eis quasi ursa raptis catulis et disrumpam interiora iecoris eorum et consumam eos ibi quasi leo bestia agri scindet eos<BR><FONT size=2>9</FONT>&nbsp;&nbsp;perditio tua Israhel tantummodo in me auxilium tuum<BR><FONT size=2>10</FONT>&nbsp;&nbsp;ubi est rex tuus maxime nunc salvet te in omnibus urbibus tuis et iudices tui de quibus dixisti da mihi regem et principes<BR><FONT size=2>11</FONT>&nbsp;&nbsp;dabo tibi regem in furore meo et auferam in indignatione mea<BR><FONT size=2>12</FONT>&nbsp;&nbsp;conligata est iniquitas Ephraim absconditum peccatum eius<BR><FONT size=2>13</FONT>&nbsp;&nbsp;dolores parturientis venient ei ipse filius non sapiens nunc enim non stabit in contritione filiorum<BR><FONT size=2>14</FONT>&nbsp;&nbsp;de manu mortis liberabo eos de morte redimam eos ero mors tua o mors ero morsus tuus inferne consolatio abscondita est ab oculis meis<BR><FONT size=2>15</FONT>&nbsp;&nbsp;quia ipse inter fratres dividet adducet urentem ventum Dominus de deserto ascendentem et siccabit venas eius et desolabit fontem eius et ipse diripiet thesaurum omnis vasis desiderabilis 
<P><HR>
<P><A NAME="14"></A><B>CAPUT 14</B><P><FONT size=2>1</FONT>&nbsp;&nbsp;pereat Samaria quoniam ad amaritudinem concitavit Dominum suum in gladio pereat parvuli eorum elidantur et fetae eius discindantur<BR><FONT size=2>2</FONT>&nbsp;&nbsp;convertere Israhel ad Dominum Deum tuum quoniam corruisti in iniquitate tua<BR><FONT size=2>3</FONT>&nbsp;&nbsp;tollite vobiscum verba et convertimini ad Dominum dicite ei omnem aufer iniquitatem et accipe bonum et reddemus vitulos labiorum nostrorum<BR><FONT size=2>4</FONT>&nbsp;&nbsp;Assur non salvabit nos super equum non ascendemus nec dicemus ultra dii nostri opera manuum nostrarum quia eius qui in te est misereberis pupilli<BR><FONT size=2>5</FONT>&nbsp;&nbsp;sanabo contritiones eorum diligam eos spontanee quia aversus est furor meus ab eo<BR><FONT size=2>6</FONT>&nbsp;&nbsp;ero quasi ros Israhel germinabit quasi lilium et erumpet radix eius ut Libani<BR><FONT size=2>7</FONT>&nbsp;&nbsp;ibunt rami eius et erit quasi oliva gloria eius et odor eius ut Libani<BR><FONT size=2>8</FONT>&nbsp;&nbsp;convertentur sedentes in umbra eius vivent tritico et germinabunt quasi vinea memoriale eius sicut vinum Libani<BR><FONT size=2>9</FONT>&nbsp;&nbsp;Ephraim quid mihi ultra idola ego exaudiam et dirigam eum ego ut abietem virentem ex me fructus tuus inventus est<BR><FONT size=2>10</FONT>&nbsp;&nbsp;quis sapiens et intelleget ista intellegens et sciet haec quia rectae viae Domini et iusti ambulabunt in eis praevaricatores vero corruent in eis 

<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
