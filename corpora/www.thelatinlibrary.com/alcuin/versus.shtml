<html>
	<head>
		<title>
			Alcuin: Versus de Cuculo
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ALCUIN: VERSUS DE CUCULO
</p>

<p class=border></P>

<p>
Heu, cuculus nobis fuerat cantare suetus,<br>
quae te nunc rapuit hora nefanda tuis?<br>
Heu, cuculus, cuculus, qua te regione reliqui,<br>
infelix nobis illa dies fuerat.<br>
Omne genus hominum cuculum conplangat ubique,<br>
perditus est cuculus, heu, perit ecce meus.<br>
Non pereat cuculus, veniet sub tempore veris,<br>
et nobis veniens carmina laeta ciet.<br>
Quis scit, si veniat; timeo, est summersus in undis,<br>
vorticibus raptus atque necatus aquis.<br>
Heu mihi, si cuculum Bachus dimersit in undis,<br>
qui rapiet iuvenes vortice pestifero.<br>
Si vivat, redeat, nidosque recurrat ad almos,<br>
nec corvus cuculum dissecet ungue fero.<br>
Heu quis te, cuculus, nido rapit ecce paterno?<br>
Heu, rapuit, rapuit, nescio si venias.<br>
Carmina si curas, cuculus, citus ecce venito,<br>
ecce venito, precor, ecce venito citus.<br>
Non tardare, precor, cuculus, dum currere possis,<br>
te Dafnis iuvenis optat habere tuus.<br>
Tempus adest veris, cuculus modo rumpe soporem,<br>
te cupit, en, senior atque Menalca pater.<br>
En tondent nostri librorum prata iuvenci,<br>
solus abest cuculus, quis, rogo, pascit eum?<br>
Heu, male pascit eum Bachus, reor, impius ille,<br>
qui sub cuncta cupit vertere corda mala.<br>
Plangite nunc cuculum, cuculum nunc plangite cuncti <br>
ille recessit ovans, flens redit ille, puto.<br>
Opto tamen, flentem cuculum habeamus ut illum,<br>
et nos plangamus cum cuculo pariter.<br>
Plange tuos casus lacrimis, puer inclite, plange,<br>
et casus plangunt viscera tota tuos.<br>
Si non dura silex genuit te, plange, precamur,<br>
te memorans ipsum plangere forte potes.<br>
Dulcis amor nati cogit deflere parentem,<br>
natus ab amplexu dum rapitur subito.<br>
Dum frater fratrem germanum perdit amatum,<br>
quid nisi idem faciat, semper et ipse fleat.<br>
Tres olim fuimus, iunxit quos spiritus unus,<br>
vix duo nunc pariter, tertius ille fugit.<br>
Heu fugiet, fugiet planctus quapropter amarus<br>
nunc nobis restat, carus abit cuculus.<br>
Carmina post illum mittamus, carmina luctus,<br>
carmina deducunt forte, reor, cuculum.<br>
Sis semper felix utinam, quocunque recedas,<br>
sis memor et nostri, semper ubique vale.

</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/alcuin.html">Alcuin</a>	
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</body></html>