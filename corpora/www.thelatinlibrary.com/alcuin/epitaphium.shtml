<html>
	<head>
		<title>
			Alcuin: Epitaphium
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ALCUIN: EPITAPHIUM
</p>

<p class=border></P>

<p>
Hic, rogo, pauxillum veniens subsiste, viator.<br>
et mea scrutare pectore dicta tuo,<br>
ut tua deque meis agnoscas fata figuris:<br>
vertitur o species, ut mea, sique tua.<br>
quod nunc es fueram, famosus in orbe, viator,<br>
et quod nunc ego sum, tuque futurus eris.<br>
delicias mundi casso sectabar amore, <br>
nunc cinis et pulvis, vermibus atque cibus.<br>
quapropter potius animam curare memento,<br>
quam carnem, quoniam haec manet, illa perit.<br>
cur tibi rura paras? quam parvo cernis in antro<br>
me tenet hic requies: sic tua parva fiet.<br>
cur Tyrio corpus inhias vestirier ostro<br>
quod mox esuriens pulvere vermis edet?<br>
ut flores pereunt vento veniente minaci,<br>
sic tua namque, caro, gloria tota perit.<br>
tu mihi redde vicem, lector, rogo, carminis huius <br>
et dic: 'da veniam, Christe, tuo famulo.'<br>
obsecro, nulla manus violet pia iura sepulcri,<br>
personet angelica donec ab arce tuba:<br>
'qui iaces in tumulo, terrae de pulvere surge,<br>
magnus adest iudex milibus innumeris.'<br>
Alchuine nomen erat sophiam mihi semper amanti,<br>
pro quo funde preces mente, legens titulum.
<p>
Hic requiescit beatae memoriae domnus Alchuinus abba, qui obiit in pace XIV. Kal. Iunias. Quando legeritis, o vos omnes, orate pro eo et dicite, 'Requiem aeternam donet ei dominus.' Amen.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/alcuin.html">Alcuin</a>	
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</body></html>