<html>
	<head>
		<title>
			Alcuin: Conflictus Veris et Hiemis
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ALCUIN: CONFLICTUS VERIS ET HIEMIS
</p>

<p class=border></P>

<p>
Conveniunt subito cuncti de montibus altis<br>
pastores pecudum vernali luce sub umbra<br>
arborea, pariter laetas celebrare Camenas.<br>
adfuit et iuvenis Dafnis seniorque Palemon:<br>
omnes hi cuculo laudes cantare parabant.<br>
ver quoque florigero succinctus stemmate venit,<br>
frigida venit Hiems, rigidis hirsuta capillis.<br>
his certamen erat cuculi de carmine grande.<br>
ver prior adlusit ternos modulamine versus.
</p>

<p>
Ver:<br>
Opto meus veniat cuculus, carissimus ales.<br>
omnibus iste solet fieri gratissimus hospes <br>
in tectis, modulans rutilo bona carmina rostro.
</p>

<p>
Hiems:<br>
Tum glacialis Hiems respondit voce severa:<br>
non veniat cuculus, nigris sed dormiat antris.<br>
iste famem secum semper portare suescit.
</p>

<p>
Ver:<br>
Opto meus veniat cuculus cum germine laeto,<br>
frigora depellat, Phoebo comes almus in aevum.<br>
Phoebus amat cuculum crescenti luce serena.
</p>

<p>
Hiems:<br>
Non veniat cuculus, generat quia forte labores,<br>
proelia congeminat, requiem disiungit amatam,<br>
omnia disturbat; pelagi terraeque laborant.
</p>

<p>
Ver:<br>
Quid tu, tarda Hiems, cuculo convitia cantas?<br>
qui torpore gravi tenebrosis tectus in antris<br>
post epulas Veneris, post stulti pocula Bacchi.
</p>

<p>
Hiems:  <br>
Sunt mihi divitiae, sunt et convivia laeta,<br>
est requies dulcis, calidus est ignis in aede.<br>
haec cuculus nescit, sed perfidis ille laborat.
</p>

<p>
Ver:<br>
Ore ferat flores cuculus, et mella ministrat,<br>
aedificatque domus, placidas et navigat undas,<br>
et generat soboles, laetos et vestiet agros.
</p>

<p>
Hiems:<br>
Haec inimica mihi sunt, quae tibi laeta videntur.<br>
sed placet optatas gazas numerare per arcas<br>
et gaudere cibis simul et requiescere semper.
</p>

<p>
Ver:<br>
Quis tibi, tarda Hiems, semper dormire parata,<br>
divitias cumulat, gazas vel congregat ullas,<br>
si ver vel aestas ante tibi nulla laborant?
</p>

<p>
Hiems:<br>
Vera refers: illi, quoniam mihi multa laborant,<br>
sunt etiam servi nostra ditione subacti.<br>
iam mihi servantes domino, quaecumque laborant.
</p>

<p>
Ver:  <br>
Non illis dominus, sed pauper inopsque superbus.<br>
Nec te iam poteris per te tu pascere tantum <br>
ni tibi qui veniet cuculus alimonia praestat.
</p>

<p>
Palemon:<br>
Tunc respondit ovans sublime e sede Palemon<br>
et Dafnis pariter, pastorum et turba piorum:<br>
'Desine plura, hiems: rerum tu prodigus, atrox.<br>
et veniat cuculus, pastorum dulcis amicus,<br>
collibus in nostris erumpant germina laeta,<br>
pascua sint pecori, requies et dulcis in arvis.<br>
et virides rami praestent umbracula fessis,<br>
uberibus plenis veniantque ad mulctra capellae,<br>
et volucres varia Phoebum sub voce salutent.<br>
quapropter citius cuculus nunc ecce venito!<br>
tu iam dulcis amor, cunctis gratissimus hospes.<br>
omnia te expectant, pelagus tellusque polusque.<br>
salve, dulce decus, cuculus per saecula salve!'
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/alcuin.html">Alcuin</a>	
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</body></html>