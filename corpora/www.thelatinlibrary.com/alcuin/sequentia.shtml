<html>
	<head>
		<title>
			Alcuin: Sequentia de Sancto Michaele
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEQUENTIA DE SANCTO MICHAELE, QUAM ALCUINUS COMPOSUIT KAROLO IMPERATORI
</p>

<p class=border></P>

<p>
Sequentia de Sancto Michaele,<br>
quam Alcuinus composuit Karolo imperatori<br>
Summi regis archangele<br>
Michahel,<br>
intende, quaesumus, nostris<br>
vocibus.
</p>

<p>
Te namque profitemur esse<br>
supernorum principem civium.<br>
Te deum generi humano<br>
orante diriguntur angeli,
</p>

<p>
Ne laedere inimici,<br>
quantum cupiunt, versuti<br>
fessos unquam mortales praevaleant.<br>
Idem tenes perpetui<br>
potentiam paradisi,<br>
semper te sancti honorant angeli,
</p>

<p>
In templo tu dei<br>
turibulum aureum<br>
visus es habuisse manibus.<br>
Inde scandens vapor<br>
aromate plurimo<br>
pervenit ante conspectum dei.
</p>

<p>
Tu crudelem cum draconem forti manu straveras,<br>
faucibus illius animas eruisti plurimas.<br>
Hinc maximum agebatur in caelo silentium,<br>
millia millium et dicunt 'salus regi domino'.
</p>

<p>
Audi nos, Michalel,<br>
angele summe,<br>
huc parum descende<br>
de poli sede,<br>
nobis ferendo opem domini<br>
levamen atque indulgentiae.
</p>

<p>
Tu nostros, Gabrihel,<br>
hostes prosterne,<br>
tu, Raphael, aegris<br>
affer medelam,<br>
morbos absterge, noxas minue<br>
nosque fac interesse gaudiis<br>
beatorum.
</p>

<p>
Has tibi symphonias plectrat sophus, induperator.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/alcuin.html">Alcuin</a>	
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</body></html>