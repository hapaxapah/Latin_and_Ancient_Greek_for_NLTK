<html>
	<head>
		<title>
			Phaedrus II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PHAEDRI AVGVSTI LIBERTI FABVLARVM AESOPIARVM LIBER SECVNDVS
</p>

<P class=border></P>

<P>
<b> Prologus</b>
</P>

<P>
 Exemplis continetur Aesopi genus;<BR>nec aliud quicquam per fabellas quaeritur<BR>quam corrigatur error ut mortalium,<BR>acuatque sese diligens industria.<BR>quicumque fuerit ergo narrandi iocus,<BR>dum capiat aurem et servet propositum suum,<BR>re commendatur, non auctoris nomine.<BR>equidem omni cura morem servabo senis.<BR>sed si libuerit aliquid interponere,<BR>dictorum sensus ut delectet varietas,<BR>bonas in partes, lector, accipias velim<BR>ita, si rependet illi brevitas gratiam.<BR>cuius verbosa ne sit commendatio,<BR>attende cur negare cupidis debeas,<BR>modestis etiam offerre quod non petierint.
</P>

<P>
<b>I.   Iuvencus Leo et Praedator</b>
</P>

<P>
  Super iuvencum stabat deiectum leo.<BR>praedator intervenit, partem postulans.<BR>'Darem' inquit 'nisi soleres per te sumere';<BR>et improbum reiecit. forte innoxius<BR>viator est deductus in eundem locum,<BR>feroque viso rettulit retro pedem.<BR>cui placidus ille 'Non est quod timeas' ait,<BR>'et quae debetur pars tuae modestiae<BR>audacter tolle'. tunc diviso tergore<BR>silvas petivit, homini ut accessum daret.
</P>

<P>
Exemplum egregium prorsus et laudabile;<BR>verum est aviditas dives et pauper pudor.
</P>

<P>
<b> II.   Anus Diligens Iuvenem, Item Puella</b>
</P>

<P>
  A feminis utcumque spoliari viros,<BR>ament, amentur, nempe exemplis discimus.
</P>

<P>
  Aetatis mediae quendam mulier non rudis<BR>tenebat, annos celans elegantia,<BR>animosque eiusdem pulchra iuvenis ceperat.<BR>ambae, videri dum volunt illi pares,<BR>capillos homini legere coepere invicem.<BR>qui se putaret fingi cura mulierum,<BR>calvus repente factus est; nam funditus<BR>canos puella, nigros anus evellerat.
</P>

<P>
<b> III.  Aesopus ad Quendam de Successu Improborum</b>
</P>

<P>
  Laceratus quidam morsu vehementis canis,<BR>tinctum cruore panem misit malefico,<BR>audierat esse quod remedium vulneris.<BR>Tunc sic Aesopus: 'Noli coram pluribus<BR>hoc facere canibus, ne nos vivos devorent,<BR>cum scierint esse tale culpae praemium'.
</P>

<P>
  Successus improborum plures allicit.
</P>

<P>
<b> IV. Aquila Feles et Aper</b>
</P>

<P>
Aquila in sublimi quercu nidum fecerat;<BR>feles, cavernam nancta in media, pepererat;<BR>sus nemoris cultrix fetum ad imam posuerat.<BR>tum fortuitum feles contubernium<BR>fraude et scelesta sic evertit malitia.<BR>ad nidum scandit volucris: 'Pernicies' ait<BR>ʻtibi paratur, forsan et miserae mihi.<BR>nam, fodere terram quod vides cotidie<BR>aprum insidiosum, quercum vult evertere,<BR>ut nostram in plano facile progeniem opprimatʻ.<BR>terrore offuso et perturbatis sensibus<BR>derepit ad cubile saetosae suis;<BR>'Magno' inquit 'in periclo sunt nati tui.<BR>nam, simul exieris pastum cum tenero grege,<BR>aquila est parata rapere porcellos tibi'.<BR>hunc quoque timore postquam complevit locum,<BR>dolosa tuto condidit sese cavo:<BR>inde evagata noctu suspenso pede,<BR>ubi esca sese explevit et prolem suam,<BR>pavorem simulans prospicit toto die.<BR>ruinam metuens aquila ramis desidet:<BR>aper rapinam vitans non prodit foras.<BR>quid multa? inedia sunt consumpti cum suis,<BR>felisque catulis largam praebuerat dapem.
</P>

<P>
  Quantum homo bilinguis saepe concinnet mali,<BR>documentum habere hinc stulta credulitas potest.
</P>

<P>
<b>V.  Tib. Caesar ad Atriensem</b>
</P>

<P>
  Est ardalionum quaedam Romae natio,<BR>trepide concursans, occupata in otio,<BR>gratis anhelans, multa agendo nil agens,<BR>sibi molesta et aliis odiosissima.<BR>hanc emendare, si tamen possum, volo<BR>vera fabella; pretium est operae attendere.
</P>

<P>
  Caesar Tiberius cum petens Neapolim<BR>in Misenensem villam venisset suam,<BR>quae, monte summo posita Luculli manu,<BR>prospectat Siculum et respicit Tuscum mare,<BR>ex alte cinctis unus atriensibus,<BR>cui tunica ab umeris linteo Pelusio<BR>erat destricta, cirris dependentibus,<BR>perambulante laeta domino viridia,<BR>alveolo coepit ligneo conspargere<BR>humum aestuantem, iactans come officiolum:<BR>sed deridetur. inde notis flexibus<BR>praecurrit alium in xystum, sedans pulverem.<BR>agnoscit hominem Caesar, remque intellegit:<BR>'Heus!' inquit dominus. ille enimvero adsilit,<BR>donationis alacer certae gaudio.<BR>tum sic iocata est tanta maiestas ducis:<BR>'Non multum egisti et opera nequiquam perit;<BR>multo maioris alapae mecum veneunt'.
</P>

<P>
<b>VI.  Aquila et Cornix</b>
</P>

<P>
  Contra potentes nemo est munitus satis;<BR>si vero accessit consiliator maleficus,<BR>vis et nequitia quicquid oppugnant, ruit.
</P>

<P>
  Aquila in sublime sustulit testudinem:<BR>quae cum abdidisset cornea corpus domo,<BR>nec ullo pacto laedi posset condita,<BR>venit per auras cornix, et propter volans<BR>'Opimam sane praedam rapuisti unguibus;<BR>sed, nisi monstraro quid sit faciendum tibi,<BR>gravi nequiquam te lassabit pondere.'<BR>promissa parte suadet ut scopulum super<BR>altis ab astris duram inlidat corticem,<BR>qua comminuta facile vescatur cibo.<BR>inducta vafris aquila monitis paruit,<BR>simul et magistrae large divisit dapem.<BR>sic tuta quae Naturae fuerat munere,<BR>impar duabus, occidit tristi nece.
</P>

<P>
<b>VII.   Muli Duo et Latrones</b>
</P>

<P>
  Muli gravati sarcinis ibant duo:<BR>unus ferebat fiscos cum pecunia,<BR>alter tumentis multo saccos hordeo.<BR>ille onere dives celsa cervice eminens,<BR>clarumque collo iactans tintinabulum;<BR>comes quieto sequitur et placido gradu.<BR>subito latrones ex insidiis advolant,<BR>interque caedem ferro ditem sauciant:<BR>diripiunt nummos, neglegunt vile hordeum.<BR>spoliatus igitur casus cum fleret suos,<BR>'Equidem' inquit alter 'me contemptum gaudeo;<BR>nam nil amisi, nec sum laesus vulnere'.
</P>

<P>
  Hoc argumento tuta est hominum tenuitas,<BR>magnae periclo sunt opes obnoxiae.
</P>

<P>
<b>VIII.  Cervus ad Boves</b>
</P>

<P>
Cervus nemorosis excitatus latibulis,<BR>ut venatorum effugeret instantem necem,<BR>caeco timore proximam villam petit,<BR>ut opportuno se bovili condidit.<BR>hic bos latenti 'Quidnam voluisti tibi,<BR>infelix, ultro qui ad necem cucurreris?<BR>at ille supplex 'Vos modo' inquit 'parcite:<BR>occasione rursus erumpam data'.<BR>spatium diei noctis excipiunt vices;<BR>frondem bubulcus adfert, nil adeo videt:<BR>eunt subinde et redeunt omnes rustici,<BR>nemo animadvertit: transit etiam vilicus,<BR>nec ille quicquam sentit. tum gaudens ferus<BR>bubus quietis agere coepit gratias,<BR>hospitium adverso quod praestiterint tempore.<BR>respondit unus 'Salvum te cupimus quidem,<BR>sed, ille qui oculos centum habet si venerit,<BR>magno in periclo vita vertetur tua'.<BR>haec inter ipse dominus a cena redit;<BR>et, quia corruptos viderat nuper boves,<BR>accedit ad praesaepe: 'Cur frondis parum est?<BR>stramenta desunt. tollere haec aranea<BR>quantum est laboris?' dum scrutatur singula,<BR>cervi quoque alta conspicatur cornua;<BR>quem convocata iubet occidi familia,<BR>praedamque tollit. Haec significat fabula<BR>dominum videre plurimum in rebus suis.
</P>

<P>
<b>IX.  Auctor</b>
</P>

<P>
  Aesopi ingenio statuam posuere Attici,<BR>servumque collocarunt aeterna in basi,<BR>patere honoris scirent ut cuncti viam<BR>nec generi tribui sed virtuti gloriam.<BR>quoniam occuparat alter ut primus foret,<BR>ne solus esset, studui, quod superfuit.<BR>nec haec invidia, verum est aemulatio.<BR>quodsi labori faverit Latium meo,<BR>plures habebit quos opponat Graeciae.<BR>si Livor obtrectare curam voluerit,<BR>non tamen eripiet laudis conscientiam.<BR>si nostrum studium ad aures pervenit tuas,<BR>et arte fictas animus sentit fabulas,<BR>omnem querellam submovet felicitas.<BR>sin autem rabulis doctus occurrit labor,<BR>sinistra quos in lucem natura extulit,<BR>nec quidquam possunt nisi meliores carpere,<BR>fatale exilium corde durato feram,<BR>donec Fortunam criminis pudeat sui.
</P>

<div class="footer">
	<p>
		<a href="/phaedrus.html">Phaedrus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>