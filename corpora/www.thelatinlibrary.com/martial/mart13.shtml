<html>
	<head>
		<title>
			Martial XIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. VALERII MARTIALIS EPIGRAMMATON LIBER XIII: XENIA
</p>

<p class=border></P>

<p>
<b>1</B>
<p>
Ne toga cordylis et paenula desit olivis<br>
&nbsp;&nbsp;&nbsp;&nbsp;&nbsp;&nbsp;&nbsp;aut inopem metuat sordida blatta famem,<br> 
perdite Niliacas, Musae, mea damna, papyros: <br>
&nbsp;&nbsp;&nbsp;&nbsp;&nbsp;&nbsp;&nbsp;postulat ecce novos ebria bruma sales.<br>
Non mea magnanimo depugnat tessera telo<br>
&nbsp;&nbsp;&nbsp;&nbsp;&nbsp;&nbsp;&nbsp;senio nec nostrum cum cane quassat ebur:<br> 
haec mihi charta nuces, haec est mihi charta fritillus: <br>
&nbsp;&nbsp;&nbsp;&nbsp;&nbsp;&nbsp;&nbsp;alea nec damnum nec facit ista lucrum.
</p>

<p class=shortborder></p>

<p>
<b>II.</B>
<p>
Nasutus sis usque licet, sis denique nasus, <br>
&nbsp;&nbsp;&nbsp;&nbsp;&nbsp;&nbsp;&nbsp;quantum noluerat ferre rogatus Atlans,<br> 
et possis ipsum tu deridere Latinum: <br>
&nbsp;&nbsp;&nbsp;&nbsp;&nbsp;&nbsp;&nbsp;non potes in nugas dicere plura meas<br>
ipse ego quam dixi. Quid dentem dente iuvabit<br>
&nbsp;&nbsp;&nbsp;&nbsp;&nbsp;&nbsp;&nbsp;rodere? Carne opus est, si satur esse velis.<br>
Ne perdas operam: qui se mirantur, in illos<br>
&nbsp;&nbsp;&nbsp;&nbsp;&nbsp;&nbsp;&nbsp;virus habe, nos haec novimus esse nihil.<br>
Non tamen hoc nimium nihil est, si candidus aure<br>
&nbsp;&nbsp;&nbsp;&nbsp;&nbsp;&nbsp;&nbsp;nec matutina si mihi fronte venis.
</p>

<p class=shortborder></p>

<p>
<b>III.</B>
<p>
Omnis in hoc gracili XENIORVM turba libello<br>
&nbsp;&nbsp;&nbsp;&nbsp;&nbsp;&nbsp;&nbsp;constabit nummis quattuor empta tibi.<br>
Quattuor est nimium? Poterit constare duobus, <br>
&nbsp;&nbsp;&nbsp;&nbsp;&nbsp;&nbsp;&nbsp;et faciat lucrum bybliopola Tryphon.<br>
Haec licet hospitibus pro munere disticha mittas, <br>
&nbsp;&nbsp;&nbsp;&nbsp;&nbsp;&nbsp;&nbsp;si tibi tam rarus quam mihi nummus erit.<br>
Addita per titulos sua nomina rebus habebis: <br>
&nbsp;&nbsp;&nbsp;&nbsp;&nbsp;&nbsp;&nbsp;praetereas, si quid non facit ad stomachum.
</p>

<p class=shortborder></p>

<p>
<b>IV. Tus.</B>
<p>
Serus ut aetheriae Germanicus imperet aulae<br>
&nbsp;&nbsp;&nbsp;&nbsp;&nbsp;&nbsp;&nbsp;utque diu terris da pia tura Iovi.
</p>

<p class=shortborder></p>

<p>
<b>V. Piper.</B>
</p>

<p>
Cerea quae patulo lucet ficedula lumbo, <br>
&nbsp;&nbsp;&nbsp;&nbsp;&nbsp;&nbsp;&nbsp;cum tibi sorte datur, si sapis, adde piper.
</p>

<p class=shortborder></p>

<p>
<b>VI. Alica.</B>
</p>

<p>
Nos alicam, poterit mulsum tibi mittere dives. <br>
&nbsp;&nbsp;&nbsp;&nbsp;&nbsp;&nbsp;&nbsp;Si tibi noluerit mittere dives, emes.
</p>

<p class=shortborder></p>

<p>
<b>VII. Faba.</B>
</p>

<p>
Si spumet rubra conchis tibi pallida testa, <br>
&nbsp;&nbsp;&nbsp;&nbsp;&nbsp;&nbsp;&nbsp;lautorum cenis saepe negare potes.
</p>

<p class=shortborder></p>

<p>
<b>VIII. Far.</B>
</p>

<p>
Inbue plebeias Clusinis pultibus ollas, <br>
&nbsp;&nbsp;&nbsp;&nbsp;&nbsp;&nbsp;&nbsp;ut satur in vacuis dulcia musta bibas.
</p>

<p class=shortborder></p>

<p>
<b>IX. Lens.</B>
</p>

<p>
Accipe Niliacam, Pelusia munera, lentem: <br>
&nbsp;&nbsp;&nbsp;&nbsp;&nbsp;&nbsp;&nbsp;vilior est alica, carior illa faba.
</p>

<p class=shortborder></p>

<p>
<b>X. Simula.</B>
</p>

<p>
Nec dotes simulae possis numerare nec usus, <br>
&nbsp;&nbsp;&nbsp;&nbsp;&nbsp;&nbsp;&nbsp;pistori totiens cum sit et apta coco.
</p>

<p class=shortborder></p>

<p>
<b>XI. Hordeum.</B>
</p>

<p>
Mulio quod non det tacituris, accipe, mulis. <br>
&nbsp;&nbsp;&nbsp;&nbsp;&nbsp;&nbsp;&nbsp;Haec ego coponi, non tibi, dona dedi.
</p>

<p class=shortborder></p>

<p>
<b>XII. Frumentum.</B>
</p>

<p>
Tercentum Libyci modios de messe coloni<br>
&nbsp;&nbsp;&nbsp;&nbsp;&nbsp;&nbsp;&nbsp;sume, suburbanus ne moriatur ager.
</p>

<p class=shortborder></p>

<p>
<b>XIII. Betae.</B>
</p>

<p>
Vt sapiant fatuae, fabrorum prandia, betae, <br>
&nbsp;&nbsp;&nbsp;&nbsp;&nbsp;&nbsp;&nbsp;o quam saepe petet vina piperque cocus!<br> 
</p>

<p class=shortborder></p>

<p>
<b>XIV. Lactucae.</B>
</p>

<p>
Cludere quae cenas lactuca solebat avorum, <br>
&nbsp;&nbsp;&nbsp;&nbsp;&nbsp;&nbsp;&nbsp;dic mihi, cur nostras inchoat illa dapes?<br> 
</p>

<p class=shortborder></p>

<p>
<b>XV. Ligna acapna.</B>
</p>

<p>
Si vicina tibi Nomento rura coluntur, <br>
&nbsp;&nbsp;&nbsp;&nbsp;&nbsp;&nbsp;&nbsp;ad villam moneo, rustice, ligna feras.
</p>

<p class=shortborder></p>

<p>
<b>XVI. Rapa.</B>
</p>

<p>
Haec tibi brumali gaudentia frigore rapa<br>
&nbsp;&nbsp;&nbsp;&nbsp;&nbsp;&nbsp;&nbsp;quae damus, in caelo Romulus esse solet.
</p>

<p class=shortborder></p>

<p>
<b>XVII. Fascis coliculi.</B>
</p>

<p>
Ne tibi pallentes moveant fastidia caules, <br>
&nbsp;&nbsp;&nbsp;&nbsp;&nbsp;&nbsp;&nbsp;nitrata viridis brassica fiat aqua.
</p>

<p class=shortborder></p>

<p>
<b>XVIII. Porri sectivi.</B>
</p>

<p>
Fila Tarentini graviter redolentia porri<br>
&nbsp;&nbsp;&nbsp;&nbsp;&nbsp;&nbsp;&nbsp;edisti quotiens, oscula clusa dato.
</p>

<p class=shortborder></p>

<p>
<b>XIX. Porri capitati.</B>
</p>

<p>
Mittit praecipuos nemoralis Aricia porros: <br>
&nbsp;&nbsp;&nbsp;&nbsp;&nbsp;&nbsp;&nbsp;in niveo virides stipite cerne comas.
</p>

<p class=shortborder></p>

<p>
<b>XX. Napi.</B>
</p>

<p>
Hos Amiternus ager felicibus educat hortis: <br>
&nbsp;&nbsp;&nbsp;&nbsp;&nbsp;&nbsp;&nbsp;Nursinas poteris parcius esse pilas.
</p>

<p class=shortborder></p>

<p>
<b>XXI. Asparagi.</B>
</p>

<p>
Mollis in aequorea quae crevit spina Ravenna<br>
&nbsp;&nbsp;&nbsp;&nbsp;&nbsp;&nbsp;&nbsp;non erit incultis gratior asparagis.
</p>

<p class=shortborder></p>

<p>
<b>XXII. Vvae duracinae.</B>
</p>

<p>
Non habilis cyathis et inutilis uva Lyaeo, <br>
&nbsp;&nbsp;&nbsp;&nbsp;&nbsp;&nbsp;&nbsp;sed non potanti me tibi nectar ero.
</p>

<p class=shortborder></p>

<p>
<b>XXIII. Ficus Chiae.</B>
</p>

<p>
Chia seni similis Baccho, quem Setia misit, <br>
&nbsp;&nbsp;&nbsp;&nbsp;&nbsp;&nbsp;&nbsp;ipsa merum secum portat et ipsa salem.
</p>

<p class=shortborder></p>

<p>
<b>XXIV. Cydonea.</B>
</p>

<p>
Si tibi Cecropio saturata Cydonea melle<br>
&nbsp;&nbsp;&nbsp;&nbsp;&nbsp;&nbsp;&nbsp;ponentur, dicas: "Haec melimela placent".
</p>

<p class=shortborder></p>

<p>
<b>XXV. Nuces pineae.</B>
</p>

<p>
Poma sumus Cybeles: procul hinc discede, viator, <br>
&nbsp;&nbsp;&nbsp;&nbsp;&nbsp;&nbsp;&nbsp;ne cadat in miserum nostra ruina caput.
</p>

<p class=shortborder></p>

<p>
<b>XXVI. Sorba.</B>
</p>

<p>
Sorba sumus, molles nimium tendentia ventres: <br>
&nbsp;&nbsp;&nbsp;&nbsp;&nbsp;&nbsp;&nbsp;aptius haec puero quam tibi poma dabis.
</p>

<p class=shortborder></p>

<p>
<b>XXVII. Petalium caryotarum.</B>
</p>

<p>
Aurea porrigitur Iani caryota Kalendis; <br>
&nbsp;&nbsp;&nbsp;&nbsp;&nbsp;&nbsp;&nbsp;sed tamen hoc munus pauperis esse solet.
</p>

<p class=shortborder></p>

<p>
<b>XXVIII. Vas cottanorum.</B>
</p>

<p>
Haec tibi quae torta venerunt condita meta, <br>
&nbsp;&nbsp;&nbsp;&nbsp;&nbsp;&nbsp;&nbsp;si maiora forent cottana, ficus erat.
</p>

<p class=shortborder></p>

<p>
<b>XXIX. Vas Damascenorum.</B>
</p>

<p>
Pruna peregrinae carie rugosa senectae<br>
&nbsp;&nbsp;&nbsp;&nbsp;&nbsp;&nbsp;&nbsp;sume: solent duri solvere ventris onus.
</p>

<p class=shortborder></p>

<p>
<b>XXX. Caseus Lunensis.</B>
</p>

<p>
Caseus Etruscae signatus imagine Lunae<br>
&nbsp;&nbsp;&nbsp;&nbsp;&nbsp;&nbsp;&nbsp;praestabit pueris prandia mille tuis.
</p>

<p class=shortborder></p>

<p>
<b>XXXI. Caseus Vestinus.</B>
</p>

<p>
Si sine carne voles ientacula sumere frugi, <br>
&nbsp;&nbsp;&nbsp;&nbsp;&nbsp;&nbsp;&nbsp;haec tibi Vestino de grege massa venit.
</p>

<p class=shortborder></p>

<p>
<b>XXXII. Caseus fumosus.</B>
</p>

<p>
Non quemcumque focum nec fumum caseus omnem, <br>
&nbsp;&nbsp;&nbsp;&nbsp;&nbsp;&nbsp;&nbsp;sed Velabrensem qui bibit, ille sapit.
</p>

<p class=shortborder></p>

<p>
<b>XXXIII. Casei Trebulani.</B>
</p>

<p>
Trebula nos genuit; commendat gratia duplex, <br>
&nbsp;&nbsp;&nbsp;&nbsp;&nbsp;&nbsp;&nbsp;sive levi flamma sive domamur aqua.
</p>

<p class=shortborder></p>

<p>
<b>XXXIV. Bulbi.</B>
</p>

<p>
Cum sit anus coniunx et sint tibi mortua membra, <br>
&nbsp;&nbsp;&nbsp;&nbsp;&nbsp;&nbsp;&nbsp;nil aliud bulbis quam satur esse potes.
</p>

<p class=shortborder></p>

<p>
<b>XXXV. Lucanicae.</B>
</p>

<p>
Filia Picenae venio Lucanica porcae: <br>
&nbsp;&nbsp;&nbsp;&nbsp;&nbsp;&nbsp;&nbsp;pultibus hinc niveis grata corona datur.
</p>

<p class=shortborder></p>

<p>
<b>XXXVI. Cistella olivarum.</B>
</p>

<p>
Haec quae Picenis venit subducta trapetis<br>
&nbsp;&nbsp;&nbsp;&nbsp;&nbsp;&nbsp;&nbsp;inchoat atque eadem finit oliva dapes.
</p>

<p class=shortborder></p>

<p>
<b>XXXVII. Mala citrea.</B>
</p>

<p>
Aut Corcyraei sunt haec de frondibus horti, <br>
&nbsp;&nbsp;&nbsp;&nbsp;&nbsp;&nbsp;&nbsp;aut haec Massyli poma draconis erant.
</p>

<p class=shortborder></p>

<p>
<b>XXXVIII. Colustrum.</B>
</p>

<p>
Subripuit pastor quae nondum stantibus haedis<br>
&nbsp;&nbsp;&nbsp;&nbsp;&nbsp;&nbsp;&nbsp;de primo matrum lacte colustra damus.
</p>

<p class=shortborder></p>

<p>
<b>XXXIX. Haedus.</B>
</p>

<p>
Lascivum pecus et viridi non utile Baccho<br>
&nbsp;&nbsp;&nbsp;&nbsp;&nbsp;&nbsp;&nbsp;det poenas; nocuit iam tener ille deo.
</p>

<p class=shortborder></p>

<p>
<b>XL. Ova.</B>
</p>

<p>
Candida si croceos circumfluit unda vitellos, <br>
&nbsp;&nbsp;&nbsp;&nbsp;&nbsp;&nbsp;&nbsp;Hesperius scombri temperet ova liquor.
</p>

<p class=shortborder></p>

<p>
<b>XLI. Porcellus lactans.</B>
</p>

<p>
Lacte mero pastum pigrae mihi matris alumnum<br>
&nbsp;&nbsp;&nbsp;&nbsp;&nbsp;&nbsp;&nbsp;ponat, et Aetolo de sue dives edat.
</p>

<p class=shortborder></p>

<p>
<b>XLII. Apyrina et tubures.</B>
</p>

<p>
Non tibi de Libycis tubures et apyrina ramis, <br>
&nbsp;&nbsp;&nbsp;&nbsp;&nbsp;&nbsp;&nbsp;de Nomentanis sed damus arboribus.
</p>

<p class=shortborder></p>

<p>
<b>XLIII. Idem.</B>
</p>

<p>
Lecta suburbanis mittuntur apyrina ramis<br>
&nbsp;&nbsp;&nbsp;&nbsp;&nbsp;&nbsp;&nbsp;et vernae tubures. Quid tibi cum Libycis?<br> 
</p>

<p class=shortborder></p>

<p>
<b>XLIV. Sumen.</B>
</p>

<p>
Esse putes nondum sumen; sic ubere largo<br>
&nbsp;&nbsp;&nbsp;&nbsp;&nbsp;&nbsp;&nbsp;et fluit et vivo lacte papilla tumet.
</p>

<p class=shortborder></p>

<p>
<b>XLV. Pulli gallinacei.</B>
</p>

<p>
Si Libycae nobis volucres et Phasides essent, <br>
&nbsp;&nbsp;&nbsp;&nbsp;&nbsp;&nbsp;&nbsp;acciperes, at nunc accipe chortis aves.
</p>

<p class=shortborder></p>

<p>
<b>XLVI. Persica praecocia.</B>
</p>

<p>
Vilia maternis fueramus Persica ramis: <br>
&nbsp;&nbsp;&nbsp;&nbsp;&nbsp;&nbsp;&nbsp;nunc in adoptivis Persica cara sumus.
</p>

<p class=shortborder></p>

<p>
<b>XLVII. Panes Picentini.</B>
</p>

<p>
Picentina Ceres niveo sic nectare crescit<br>
&nbsp;&nbsp;&nbsp;&nbsp;&nbsp;&nbsp;&nbsp;ut levis accepta spongea turget aqua.
</p>

<p class=shortborder></p>

<p>
<b>XLVIII. Boleti.</B>
</p>

<p>
Argentum atque aurum facilest laenamque togamque<br>
&nbsp;&nbsp;&nbsp;&nbsp;&nbsp;&nbsp;&nbsp;mittere; boletos mittere difficilest.
</p>

<p class=shortborder></p>

<p>
<b>XLIX. Ficedulae.</B>
</p>

<p>
Cum me ficus alat, cum pascar dulcibus uvis, <br>
&nbsp;&nbsp;&nbsp;&nbsp;&nbsp;&nbsp;&nbsp;cur potius nomen non dedit uva mihi?
</p>

<p class=shortborder></p>

<p>
<b>L. Terrae tubera.</B>
</p>

<p>
Rumpimus altricem tenero quae vertice terram<br>
&nbsp;&nbsp;&nbsp;&nbsp;&nbsp;&nbsp;&nbsp;tubera, boletis poma secunda sumus.
</p>

<p class=shortborder></p>

<p>
<b>LI. Turdorum decuria.</B>
</p>

<p>
Texta rosis fortasse tibi vel divite nardo, <br>
&nbsp;&nbsp;&nbsp;&nbsp;&nbsp;&nbsp;&nbsp;at mihi de turdis facta corona placet.
</p>

<p class=shortborder></p>

<p>
<b>LII. Anates.</B>
</p>

<p>
Tota quidem ponatur anas, sed pectore tantum<br>
&nbsp;&nbsp;&nbsp;&nbsp;&nbsp;&nbsp;&nbsp;et cervice sapit: cetera redde coco.
</p>

<p class=shortborder></p>

<p>
<b>LIII. Turtures.</B>
</p>

<p>
Cum pinguis mihi turtur erit, lactuca valebis; <br>
&nbsp;&nbsp;&nbsp;&nbsp;&nbsp;&nbsp;&nbsp;et cocleas tibi habe. Perdere nolo famem.
</p>

<p class=shortborder></p>

<p>
<b>LIV. Perna.</B>
</p>

<p>
Cerretana mihi fiat vel missa licebit<br>
&nbsp;&nbsp;&nbsp;&nbsp;&nbsp;&nbsp;&nbsp;de Menapis: lauti de petasone vorent.
</p>

<p class=shortborder></p>

<p>
<b>LV. Petaso.</B>
</p>

<p>
Musteus est: propera, caros nec differ amicos. <br>
&nbsp;&nbsp;&nbsp;&nbsp;&nbsp;&nbsp;&nbsp;Nam mihi cum vetulo sit petasone nihil.
</p>

<p class=shortborder></p>

<p>
<b>LVI. Volva.</B>
</p>

<p>
Te fortasse magis capiat de virgine porca; <br>
&nbsp;&nbsp;&nbsp;&nbsp;&nbsp;&nbsp;&nbsp;me materna gravi de sue volva capit.
</p>

<p class=shortborder></p>

<p>
<b>LVII. Colocasia.</B>
</p>

<p>
Niliacum ridebis holus lanasque sequaces, <br>
&nbsp;&nbsp;&nbsp;&nbsp;&nbsp;&nbsp;&nbsp;inproba cum morsu fila manuque trahes.
</p>

<p class=shortborder></p>

<p>
<b>LVIII. Iecur anserinum.</B>
</p>

<p>
Aspice quam tumeat magno iecur ansere maius! <br>
&nbsp;&nbsp;&nbsp;&nbsp;&nbsp;&nbsp;&nbsp;Miratus dices: "Hoc, rogo, crevit ubi"?
</p>

<p class=shortborder></p>

<p>
<b>LIX. Glires.</B>
</p>

<p>
Tota mihi dormitur hiems et pinguior illo<br>
&nbsp;&nbsp;&nbsp;&nbsp;&nbsp;&nbsp;&nbsp;tempore sum quo me nil nisi somnus alit.
</p>

<p class=shortborder></p>

<p>
<b>LX. Cuniculi.</B>
</p>

<p>
Gaudet in effossis habitare cuniculus antris. <br>
&nbsp;&nbsp;&nbsp;&nbsp;&nbsp;&nbsp;&nbsp;Monstravit tacitas hostibus ille vias.
</p>

<p class=shortborder></p>

<p>
<b>LXI. Attagenae.</B>
</p>

<p>
Inter sapores fertur alitum primus<br>
&nbsp;&nbsp;&nbsp;&nbsp;&nbsp;&nbsp;&nbsp;Ionicarum gustus attagenarum.
</p>

<p class=shortborder></p>

<p>
<b>LXII. Gallinae altiles.</B>
</p>

<p>
Pascitur et dulci facilis gallina farina, <br>
&nbsp;&nbsp;&nbsp;&nbsp;&nbsp;&nbsp;&nbsp;pascitur et tenebris. Ingeniosa gula est.
</p>

<p class=shortborder></p>

<p>
<b>LXIII. Capones.</B>
</p>

<p>
Ne nimis exhausto macresceret inguine gallus, <br>
&nbsp;&nbsp;&nbsp;&nbsp;&nbsp;&nbsp;&nbsp;amisit testes. Nunc mihi gallus erit.
</p>

<p class=shortborder></p>

<p>
<b>LXIV. Idem.</B>
</p>

<p>
Succumbit sterili frustra gallina marito. <br>
&nbsp;&nbsp;&nbsp;&nbsp;&nbsp;&nbsp;&nbsp;Hunc matris Cybeles esse decebat avem.
</p>

<p class=shortborder></p>

<p>
<b>LXV. Perdices.</B>
</p>

<p>
Ponitur Ausoniis avis haec rarissima mensis: <br>
&nbsp;&nbsp;&nbsp;&nbsp;&nbsp;&nbsp;&nbsp;hanc in piscina ludere saepe soles.
</p>

<p class=shortborder></p>

<p>
<b>LXVI. Columbinae.</B>
</p>

<p>
Ne violes teneras periuro dente columbas, <br>
&nbsp;&nbsp;&nbsp;&nbsp;&nbsp;&nbsp;&nbsp;tradita si Gnidiae sunt tibi sacra deae.
</p>

<p class=shortborder></p>

<p>
<b>LXVII. Palumbi.</B>
</p>

<p>
Inguina torquati tardant hebetantque palumbi: <br>
&nbsp;&nbsp;&nbsp;&nbsp;&nbsp;&nbsp;&nbsp;non edat hanc volucrem qui cupit esse salax.
</p>

<p class=shortborder></p>

<p>
<b>LXVIII. Galbuli.</B>
</p>

<p>
Galbina decipitur calamis et retibus ales, <br>
&nbsp;&nbsp;&nbsp;&nbsp;&nbsp;&nbsp;&nbsp;turget adhuc viridi cum rudis uva mero.
</p>

<p class=shortborder></p>

<p>
<b>LXIX. Cattae.</B>
</p>

<p>
Pannonicas nobis numquam dedit Vmbria cattas: <br>
&nbsp;&nbsp;&nbsp;&nbsp;&nbsp;&nbsp;&nbsp;mavult haec domino mittere dona Pudens.
</p>

<p class=shortborder></p>

<p>
<b>LXX. Pavones.</B>
</p>

<p>
Miraris, quotiens gemmantis explicat alas, <br>
&nbsp;&nbsp;&nbsp;&nbsp;&nbsp;&nbsp;&nbsp;et potes hunc saevo tradere, dure, coco?
</p>

<p class=shortborder></p>

<p>
<b>LXXI. Phoenicopteri.</B>
</p>

<p>
Dat mihi pinna rubens nomen, sed lingua gulosis<br>
&nbsp;&nbsp;&nbsp;&nbsp;&nbsp;&nbsp;&nbsp;nostra sapit. Quid si garrula lingua foret?
</p>

<p class=shortborder></p>

<p>
<b>LXXII. Phasiani.</B>
</p>

<p>
Argoa primum sum transportata carina. <br>
&nbsp;&nbsp;&nbsp;&nbsp;&nbsp;&nbsp;&nbsp;Ante mihi notum nil nisi Phasis erat.
</p>

<p class=shortborder></p>

<p>
<b>LXXIII. Numidicae.</B>
</p>

<p>
Ansere Romano quamvis satur Hannibal esset, <br>
&nbsp;&nbsp;&nbsp;&nbsp;&nbsp;&nbsp;&nbsp;ipse suas numquam barbarus edit aves.
</p>

<p class=shortborder></p>

<p>
<b>LXXIV. Anseres.</B>
</p>

<p>
Haec servavit avis Tarpei templa Tonantis. <br>
&nbsp;&nbsp;&nbsp;&nbsp;&nbsp;&nbsp;&nbsp;Miraris? Nondum fecerat illa deus.
</p>

<p class=shortborder></p>

<p>
<b>LXXV. Grues.</B>
</p>

<p>
Turbabis versus nec littera tota volabit, <br>
&nbsp;&nbsp;&nbsp;&nbsp;&nbsp;&nbsp;&nbsp;unam perdideris si Palamedis avem.
</p>

<p class=shortborder></p>

<p>
<b>LXXVI. Rusticulae.</B>
</p>

<p>
Rustica sim an perdix quid refert, si sapor idem est? <br>
&nbsp;&nbsp;&nbsp;&nbsp;&nbsp;&nbsp;&nbsp;Carior est perdix. Sic sapit illa magis.
</p>

<p class=shortborder></p>

<p>
<b>LXXVII. Cycni.</B>
</p>

<p>
Dulcia defecta modulatur carmina lingua<br>
&nbsp;&nbsp;&nbsp;&nbsp;&nbsp;&nbsp;&nbsp;cantator cycnus funeris ipse sui.
</p>

<p class=shortborder></p>

<p>
<b>LXXVIII. Porphyriones.</B>
</p>

<p>
Nomen habet magni volucris tam parva gigantis? <br>
&nbsp;&nbsp;&nbsp;&nbsp;&nbsp;&nbsp;&nbsp;Et nomen prasini Porphyrionis habet.
</p>

<p class=shortborder></p>

<p>
<b>LXXIX. Mulli vivi.</B>
</p>

<p>
Spirat in advecto, sed iam piger, aequore mullus; <br>
&nbsp;&nbsp;&nbsp;&nbsp;&nbsp;&nbsp;&nbsp;languescit. Vivum da mare: fortis erit.
</p>

<p class=shortborder></p>

<p>
<b>LXXX. Murenae.</B>
</p>

<p>
Quae natat in Siculo grandis murena profundo, <br>
&nbsp;&nbsp;&nbsp;&nbsp;&nbsp;&nbsp;&nbsp;non valet exustam mergere sole cutem.
</p>

<p class=shortborder></p>

<p>
<b>LXXXI. Rhombi.</B>
</p>

<p>
Quamvis lata gerat patella rhombum, <br>
&nbsp;&nbsp;&nbsp;&nbsp;&nbsp;&nbsp;&nbsp;rhombus latior est tamen patella.
</p>

<p class=shortborder></p>

<p>
<b>LXXXII. Ostrea.</B>
</p>

<p>
Ebria Baiano veni modo concha Lucrino: <br>
&nbsp;&nbsp;&nbsp;&nbsp;&nbsp;&nbsp;&nbsp;nobile nunc sitio luxuriosa garum.
</p>

<p class=shortborder></p>

<p>
<b>LXXXIII. Squillae.</B>
</p>

<p>
Caeruleus nos Liris amat, quem silva Maricae<br>
&nbsp;&nbsp;&nbsp;&nbsp;&nbsp;&nbsp;&nbsp;protegit: hinc squillae maxima turba sumus.
</p>

<p class=shortborder></p>

<p>
<b>LXXXIV. Scarus.</B>
</p>

<p>
Hic scarus, aequoreis qui venit adesus ab undis, <br>
&nbsp;&nbsp;&nbsp;&nbsp;&nbsp;&nbsp;&nbsp;visceribus bonus est, cetera vile sapit.
</p>

<p class=shortborder></p>

<p>
<b>LXXXV. Coracinus.</B>
</p>

<p>
Princeps Niliaci raperis, coracine, macelli: <br>
&nbsp;&nbsp;&nbsp;&nbsp;&nbsp;&nbsp;&nbsp;Pellaeae prior est gloria nulla gulae.
</p>

<p class=shortborder></p>

<p>
<b>LXXXVI. Echini.</B>
</p>

<p>
Iste licet digitos testudine pungat acuta, <br>
&nbsp;&nbsp;&nbsp;&nbsp;&nbsp;&nbsp;&nbsp;cortice deposita mollis echinus erit.
</p>

<p class=shortborder></p>

<p>
<b>LXXXVII. Murices.</B>
</p>

<p>
Sanguine de nostro tinctas, ingrate, lacernas<br>
&nbsp;&nbsp;&nbsp;&nbsp;&nbsp;&nbsp;&nbsp;induis, et non est hoc satis, esca sumus.
</p>

<p class=shortborder></p>

<p>
<b>LXXXVIII. Gobii.</B>
</p>

<p>
In Venetis sint lauta licet convivia terris, <br>
&nbsp;&nbsp;&nbsp;&nbsp;&nbsp;&nbsp;&nbsp;principium cenae gobius esse solet.
</p>

<p class=shortborder></p>

<p>
<b>LXXXIX. Lupus.</B>
</p>

<p>
Laneus Euganei lupus excipit ora Timavi, <br>
&nbsp;&nbsp;&nbsp;&nbsp;&nbsp;&nbsp;&nbsp;aequoreo dulces cum sale pastus aquas.
</p>

<p class=shortborder></p>

<p>
<b>XC. Aurata.</B>
</p>

<p>
Non omnis laudes pretiumque aurata meretur, <br>
&nbsp;&nbsp;&nbsp;&nbsp;&nbsp;&nbsp;&nbsp;sed cui solus erit concha Lucrina cibus.
</p>

<p class=shortborder></p>

<p>
<b>XCI. Acipensis.</B>
</p>

<p>
Ad Palatinas acipensem mittite mensas: <br>
&nbsp;&nbsp;&nbsp;&nbsp;&nbsp;&nbsp;&nbsp;ambrosias ornent munera rara dapes.
</p>

<p class=shortborder></p>

<p>
<b>XCII. Lepores.</B>
</p>

<p>
Inter aves turdus, si quid me iudice certum est<br>
&nbsp;&nbsp;&nbsp;&nbsp;&nbsp;&nbsp;&nbsp;inter quadripedes mattea prima lepus.
</p>

<p class=shortborder></p>

<p>
<b>XCIII. Aper.</B>
</p>

<p>
Qui Diomedeis metuendus saetiger agris<br>
&nbsp;&nbsp;&nbsp;&nbsp;&nbsp;&nbsp;&nbsp;Aetola cecidit cuspide, talis erat.
</p>

<p class=shortborder></p>

<p>
<b>XCIV. Dammae.</B>
</p>

<p>
Dente timetur aper, defendunt cornua cervum: <br>
&nbsp;&nbsp;&nbsp;&nbsp;&nbsp;&nbsp;&nbsp;inbelles dammae quid nisi praeda sumus?<br> 
</p>

<p class=shortborder></p>

<p>
<b>XCV. Oryx.</B>
</p>

<p>
Matutinarum non ultima praeda ferarum<br>
&nbsp;&nbsp;&nbsp;&nbsp;&nbsp;&nbsp;&nbsp;saevos oryx constat quot mihi morte canum!<br> 
</p>

<p class=shortborder></p>

<p>
<b>XCVI. Cervus.</B>
</p>

<p>
Hic erat ille tuo domitus, Cyparisse, capistro. <br>
&nbsp;&nbsp;&nbsp;&nbsp;&nbsp;&nbsp;&nbsp;An magis iste tuus, Silvia, cervus erat?<br> 
</p>

<p class=shortborder></p>

<p>
<b>XCVII. Lalisio.</B>
</p>

<p>
Dum tener est onager solaque lalisio matre<br>
&nbsp;&nbsp;&nbsp;&nbsp;&nbsp;&nbsp;&nbsp;pascitur, hoc infans sed breve nomen habet.
</p>

<p class=shortborder></p>

<p>
<b>XCVIII (XCIX). Caprea.</B>
</p>

<p>
Pendentem summa capream de rupe videbis: <br>
&nbsp;&nbsp;&nbsp;&nbsp;&nbsp;&nbsp;&nbsp;casuram speres; despicit illa canes.
</p>

<p class=shortborder></p>

<p>
<b>XCIX (XCVIII). Dorcas.</B>
</p>

<p>
Delicium parvo donabis dorcada nato: <br>
&nbsp;&nbsp;&nbsp;&nbsp;&nbsp;&nbsp;&nbsp;iactatis solet hanc mittere turba togis.
</p>

<p class=shortborder></p>

<p>
<b>C. Onager.</B>
</p>

<p>
Pulcher adest onager: mitti venatio debet<br>
&nbsp;&nbsp;&nbsp;&nbsp;&nbsp;&nbsp;&nbsp;dentis Erythraei: iam removete sinus.
</p>

<p class=shortborder></p>

<p>
<b>CI. Oleum Venafrum.</B>
</p>

<p>
Hoc tibi Campani sudavit baca Venafri: <br>
&nbsp;&nbsp;&nbsp;&nbsp;&nbsp;&nbsp;&nbsp;unguentum quotiens sumis, et istud olet.
</p>

<p class=shortborder></p>

<p>
<b>CII. Garum sociorum.</B>
</p>

<p>
Exspirantis adhuc scombri de sanguine primo<br>
&nbsp;&nbsp;&nbsp;&nbsp;&nbsp;&nbsp;&nbsp;accipe fastosum, munera cara, garum.
</p>

<p class=shortborder></p>

<p>
<b>CIII. Amphora muriae.</B>
</p>

<p>
Antipolitani, fateor, sum filia thynni: <br>
&nbsp;&nbsp;&nbsp;&nbsp;&nbsp;&nbsp;&nbsp;essem si scombri, non tibi missa forem.
</p>

<p class=shortborder></p>

<p>
<b>CIV. Mel Atticum.</B>
</p>

<p>
Hoc tibi Thesei populatrix misit Hymetti<br>
&nbsp;&nbsp;&nbsp;&nbsp;&nbsp;&nbsp;&nbsp;Pallados a silvis nobile nectar apis.
</p>

<p class=shortborder></p>

<p>
<b>CV. Favi Siculi.</B>
</p>

<p>
Cum dederis Siculos mediae de collibus Hyblae, <br>
&nbsp;&nbsp;&nbsp;&nbsp;&nbsp;&nbsp;&nbsp;Cecropios dicas tu licet esse favos.
</p>

<p class=shortborder></p>

<p>
<b>CVI. Passum.</B>
</p>

<p>
Gnosia Minoae genuit vindemia Cretae<br>
&nbsp;&nbsp;&nbsp;&nbsp;&nbsp;&nbsp;&nbsp;hoc tibi, quod mulsum pauperis esse solet.
</p>

<p class=shortborder></p>

<p>
<b>CVII. Picatum.</B>
</p>

<p>
Haec de vitifera venisse picata Vienna<br>
&nbsp;&nbsp;&nbsp;&nbsp;&nbsp;&nbsp;&nbsp;ne dubites, misit Romulus ipse mihi.
</p>

<p class=shortborder></p>

<p>
<b>CVIII. Mulsum.</B>
</p>

<p>
Attica nectareum turbatis mella Falernum. <br>
&nbsp;&nbsp;&nbsp;&nbsp;&nbsp;&nbsp;&nbsp;Misceri decet hoc a Ganymede merum.
</p>

<p class=shortborder></p>

<p>
<b>CIX. Albanum.</B>
</p>

<p>
Hoc de Caesareis mitis vindemia cellis<br>
&nbsp;&nbsp;&nbsp;&nbsp;&nbsp;&nbsp;&nbsp;misit, Iuleo quae sibi monte placet.
</p>

<p class=shortborder></p>

<p>
<b>CX. Surrentinum.</B>
</p>

<p>
Surrentina bibis? Nec murrina picta nec aurum<br>
&nbsp;&nbsp;&nbsp;&nbsp;&nbsp;&nbsp;&nbsp;sume: dabunt calices haec tibi vina suos.
</p>

<p class=shortborder></p>

<p>
<b>CXI. Falernum.</B>
</p>

<p>
De Sinuessanis venerunt Massica prelis: <br>
&nbsp;&nbsp;&nbsp;&nbsp;&nbsp;&nbsp;&nbsp;condita quo quaeris consule? Nullus erat.
</p>

<p class=shortborder></p>

<p>
<b>CXII. Setinum.</B>
</p>

<p>
Pendula Pomptinos quae spectat Setia campos, <br>
&nbsp;&nbsp;&nbsp;&nbsp;&nbsp;&nbsp;&nbsp;exigua vetulos misit ab urbe cados.
</p>

<p class=shortborder></p>

<p>
<b>CXIII. Fundanum.</B>
</p>

<p>
Haec Fundana tulit felix autumnus Opimi. <br>
&nbsp;&nbsp;&nbsp;&nbsp;&nbsp;&nbsp;&nbsp;Expressit mustum consul et ipse bibit.
</p>

<p class=shortborder></p>

<p>
<b>CXIV. Trifolinum.</B>
</p>

<p>
Non sum de primo, fateor, trifolina Lyaeo, <br>
&nbsp;&nbsp;&nbsp;&nbsp;&nbsp;&nbsp;&nbsp;inter vina tamen septima vitis ero.
</p>

<p class=shortborder></p>

<p>
<b>CXV. Caecubum.</B>
</p>

<p>
Caecuba Fundanis generosa cocuntur Amyclis, <br>
&nbsp;&nbsp;&nbsp;&nbsp;&nbsp;&nbsp;&nbsp;vitis et in media nata palude viret.
</p>

<p class=shortborder></p>

<p>
<b>CXVI. Signinum.</B>
</p>

<p>
Potabis liquidum Signina morantia ventrem? <br>
&nbsp;&nbsp;&nbsp;&nbsp;&nbsp;&nbsp;&nbsp;Ne nimium sistas, sit tibi parca sitis.
</p>

<p class=shortborder></p>

<p>
<b>CXVII. Mamertinum.</B>
</p>

<p>
Amphora Nestorea tibi Mamertina senecta <br>
&nbsp;&nbsp;&nbsp;&nbsp;&nbsp;&nbsp;&nbsp;si detur, quodvis nomen habere potest.
</p>

<p class=shortborder></p>

<p>
<b>CXVIII. Tarraconense.</B>
</p>

<p>
Tarraco, Campano tantum cessura Lyaeo <br>
&nbsp;&nbsp;&nbsp;&nbsp;&nbsp;&nbsp;&nbsp;haec genuit Tuscis aemula vina cadis.
</p>

<p class=shortborder></p>

<p>
<b>CXIX. Nomentanum.</B>
</p>

<p>
Nomentana meum tibi dat vindemia Bacchum: <br>
&nbsp;&nbsp;&nbsp;&nbsp;&nbsp;&nbsp;&nbsp;si te Quintus amat, commodia bibes.
</p>

<p class=shortborder></p>

<p>
<b>CXX. Spoletinum.</B>
</p>

<p>
De Spoletinis quae sunt cariosa lagonis <br>
&nbsp;&nbsp;&nbsp;&nbsp;&nbsp;&nbsp;&nbsp;malueris quam si musta Falerna bibas.
</p>

<p class=shortborder></p>

<p>
<b>CXXI. Paelignum.</B>
</p>

<p>
Marsica Paeligni mittunt turbata coloni: <br>
&nbsp;&nbsp;&nbsp;&nbsp;&nbsp;&nbsp;&nbsp;non tu, libertus sed bibat illa tuus.
</p>

<p class=shortborder></p>

<p>
<b>CXXII. Acetum.</B>
</p>

<p>
Amphora Niliaci non sit tibi vilis aceti: <br>
&nbsp;&nbsp;&nbsp;&nbsp;&nbsp;&nbsp;&nbsp;esset cum vinum, vilior ilia fuit.
</p>

<p class=shortborder></p>

<p>
<b>CXXIII. Massilitanum.</B>
</p>

<p>
Cum tua centenos expunget sportula civis, <br>
&nbsp;&nbsp;&nbsp;&nbsp;&nbsp;&nbsp;&nbsp;fumea Massiliae ponere vina potes.
</p>

<p class=shortborder></p>

<p>
<b>CXXIV. Caeretanum.</B>
</p>

<p>
Caeretana Nepos ponat, Setina putabis. <br>
&nbsp;&nbsp;&nbsp;&nbsp;&nbsp;&nbsp;&nbsp;Non ponit turbae, cum tribus illa bibit.
</p>

<p class=shortborder></p>

<p>
<b>CXXV. Tarentinum.</B>
</p>

<p>
Nobilis et lanis et felix vitibus Aulon <br>
&nbsp;&nbsp;&nbsp;&nbsp;&nbsp;&nbsp;&nbsp;det pretiosa tibi vellera, vina mihi.
</p>

<p class=shortborder></p>

<p>
<b>CXXVI. Vnguentum.</B>
</p>

<p>
Vnguentum heredi numquam nec vina relinquas. <br>
&nbsp;&nbsp;&nbsp;&nbsp;&nbsp;&nbsp;&nbsp;Ille habeat nummos, haec tibi tota dato.
</p>

<p class=shortborder></p>

<p>
<b>CXXVII. Coronae roseae.</B>
</p>

<p>
Dat festinatas, Caesar, tibi bruma coronas: <br>
&nbsp;&nbsp;&nbsp;&nbsp;&nbsp;&nbsp;&nbsp;quondam veris erat, nunc tua facta rosa est.
</p>
<div class="footer">
	<p>
		<a href="/martial.html">Martial</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>