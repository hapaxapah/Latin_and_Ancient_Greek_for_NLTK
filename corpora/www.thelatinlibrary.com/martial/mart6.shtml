<html><head>
<html>
	<head>
		<title>
			Martial VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. VALERI MARTIALIS EPIGRAMMATON LIBER VI
</p>

<p class=border></p>

<p>
<b>1</b>
</p>

<p>
Sextus mittitur hic tibi libellus,<br>
in primis mihi care Martialis:<br>
quem si terseris aure diligenti,<br>
audebit minus anxius tremensque<br>
magnas Caesaris in manus uenire.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span>
</p>

<p class=shortborder></p>

<p>
<b>2</b>
</p>

<p>
Lusus erat sacrae conubia taedae,<br>
&nbsp;&nbsp;&nbsp;&nbsp;&nbsp;lusus et immeritos exsecuisse mares.<br>
Vltraque tu prohibes, Caesar, populisque futuris<br>
&nbsp;&nbsp;&nbsp;&nbsp;&nbsp;succurris, nasci quos sine fraude iubes.<br>
Nec spado iam nec moechus erit te praeside quisquam:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;at prius&#151;o mores&#151;et spado moechus erat.
</p>

<p class=shortborder></p>

<p>
<b>3</b>
</p>

<p>
Nascere Dardanio promissum nomen Iulo<br>
&nbsp;&nbsp;&nbsp;&nbsp;&nbsp;uera deum suboles; nascere, magne puer,<br>
cui pater aeternas post saecula tradat habenas,<br>
&nbsp;&nbsp;&nbsp;&nbsp;&nbsp;quique regas orbem cum seniore senex.<br>
Ipsa tibi niueo trahet aurea pollice fila&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et totam Phrixi Iulia nebit ouem.
</p>

<p class=shortborder></p>

<p>
<b>4</b>
</p>

<p>
Censor maxime principumque princeps,<br>
cum tot iam tibi debeat triumphos,<br>
tot nascentia templa, tot renata,<br>
tot spectacula, tot deos, tot urbes,<br>
plus debet tibi Roma quod pudica est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span>
</p>

<p class=shortborder></p>

<p>
<b>5</b>
</p>

<p>
Rustica mercatus multis sum praedia nummis;<br>
&nbsp;&nbsp;&nbsp;&nbsp;&nbsp;mutua des centum, Caeciliane, rogo.<br>
Nil mihi respondes? Tacitum te dicere credo<br>
&nbsp;&nbsp;&nbsp;&nbsp;&nbsp;"Non reddes": ideo, Caeciliane, rogo.
</p>

<p class=shortborder></p>

<p>
<b>6</b>
</p>

<p>
Comoedi tres sunt, sed amat tua Paula, Luperce,<br>
&nbsp;&nbsp;&nbsp;&nbsp;&nbsp;quattuor: et cwfovn Paula provswpon amat.
</p>

<p class=shortborder></p>

<p>
<b>7</b>
</p>

<p>
Iulia lex populis ex quo, Faustine, renata est<br>
&nbsp;&nbsp;&nbsp;&nbsp;&nbsp;atque intrare domos iussa Pudicitia est,<br>
aut minus aut certe non plus tricesima lux est,<br>
&nbsp;&nbsp;&nbsp;&nbsp;&nbsp;et nubit decimo iam Telesilla uiro.<br>
Quae nubit totiens, non nubit: adultera lege est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Offendor moecha simpliciore minus.
</p>

<p class=shortborder></p>

<p>
<b>8</b>
</p>

<p>
Praetores duo, quattuor tribuni,<br>
septem causidici, decem poetae<br>
cuiusdam modo nuptias petebant<br>
a quodam sene. Non moratus ille<br>
praeconi dedit Eulogo puellam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Dic, numquid fatue, Seuere, fecit?
</p>

<p class=shortborder></p>

<p>
<b>9</b>
</p>

<p>
In Pompeiano dormis, Laeuine, theatro:<br>
&nbsp;&nbsp;&nbsp;&nbsp;&nbsp;et quereris si te suscitat Oceanus?
</p>

<p class=shortborder></p>

<p>
<b>10</b>
</p>

<p>
Pauca Iouem nuper cum milia forte rogarem,<br>
&nbsp;&nbsp;&nbsp;&nbsp;&nbsp;"Ille dabit" dixit "qui mihi templa dedit."<br>
Templa quidem dedit ille Ioui, sed milia nobis<br>
&nbsp;&nbsp;&nbsp;&nbsp;&nbsp;nulla dedit: pudet, ah, pauca rogasse Iouem.<br>
At quam non tetricus, quam nulla nubilus ira,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;quam placido nostras legerat ore preces!<br>
Talis supplicibus tribuit diademata Dacis<br>
&nbsp;&nbsp;&nbsp;&nbsp;&nbsp;et Capitolinas itque reditque uias.<br>
Dic precor, o nostri dic conscia uirgo Tonantis,<br>
&nbsp;&nbsp;&nbsp;&nbsp;&nbsp;si negat hoc uoltu, quo solet ergo dare?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Sic ego: sic breuiter posita mihi Gorgone Pallas:<br>
&nbsp;&nbsp;&nbsp;&nbsp;&nbsp;"Quae nondum data sunt, stulte, negata putas?"
</p>

<p class=shortborder></p>

<p>
<b>11</b>
</p>

<p>
Quod non sit Pylades hoc tempore, non sit Orestes<br>
&nbsp;&nbsp;&nbsp;&nbsp;&nbsp;miraris? Pylades, Marce, bibebat idem,<br>
nec melior panis turdusue dabatur Orestae,<br>
&nbsp;&nbsp;&nbsp;&nbsp;&nbsp;sed par atque eadem cena duobus erat.<br>
Tu Lucrina uoras, me pascit aquosa peloris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;non minus ingenua est et mihi, Marce, gula.<br>
Te Cadmea Tyros, me pinguis Gallia uestit:<br>
&nbsp;&nbsp;&nbsp;&nbsp;&nbsp;uis te purpureum, Marce, sagatus amem?<br>
Vt praestem Pyladen, aliquis mihi praestet Oresten.<br>
&nbsp;&nbsp;&nbsp;&nbsp;&nbsp;Hoc non fit uerbis, Marce: ut ameris, ama.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>12</b>
</p>

<p>
Iurat capillos esse, quos emit, suos<br>
Fabulla: numquid illa, Paule, peierat?
</p>

<p class=shortborder></p>

<p>
<b>13</b>
</p>

<p>
Quis te Phidiaco formatam, Iulia, caelo,<br>
&nbsp;&nbsp;&nbsp;&nbsp;&nbsp;uel quis Palladiae non putet artis opus?<br>
Candida non tacita respondet imagine lygdos<br>
&nbsp;&nbsp;&nbsp;&nbsp;&nbsp;et placido fulget uiuus in ore decor.<br>
Ludit Acidalio, sed non manus aspera, nodo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;quem rapuit collo, parue Cupido, tuo.<br>
Vt Martis reuocetur amor summique Tonantis,<br>
&nbsp;&nbsp;&nbsp;&nbsp;&nbsp;a te Iuno petat ceston et ipsa Venus.
</p>

<p class=shortborder></p>

<p>
<b>14</b>
</p>

<p>
Versus scribere posse te disertos<br>
adfirmas, Laberi: quid ergo non uis?<br>
Versus scribere qui potest disertos,<br>
conscribat, Laberi: uirum putabo.
</p>

<p class=shortborder></p>

<p>
<b>15</b>
</p>

<p>
Dum Phaethontea formica uagatur in umbra,<br>
&nbsp;&nbsp;&nbsp;&nbsp;&nbsp;inplicuit tenuem sucina gutta feram.<br>
Sic modo quae fuerat uita contempta manente,<br>
&nbsp;&nbsp;&nbsp;&nbsp;&nbsp;funeribus facta est nunc pretiosa suis.
</p>

<p class=shortborder></p>

<p>
<b>16</b>
</p>

<p>
Tu qui pene uiros terres et falce cinaedos,<br>
&nbsp;&nbsp;&nbsp;&nbsp;&nbsp;iugera sepositi pauca tuere soli.<br>
Sic tua non intrent uetuli pomaria fures,<br>
&nbsp;&nbsp;&nbsp;&nbsp;&nbsp;sed puer et longis pulchra puella comis.
</p>

<p class=shortborder></p>

<p>
<b>17</b>
</p>

<p>
Cinnam, Cinname, te iubes uocari:<br>
non est hic, rogo, Cinna, barbarismus?<br>
Tu si Furius ante dictus esses,<br>
Fur ista ratione dicereris.
</p>

<p class=shortborder></p>

<p>
<b>18</b>
</p>

<p>
Sancta Salonini terris requiescit Hiberis,<br>
&nbsp;&nbsp;&nbsp;&nbsp;&nbsp;qua melior Stygias non uidet umbra domos.<br>
Sed lugere nefas: nam qui te, Prisce, reliquit,<br>
&nbsp;&nbsp;&nbsp;&nbsp;&nbsp;uiuit qua uoluit uiuere parte magis.
</p>

<p class=shortborder></p>

<p>
<b>19</b>
</p>

<p>
Non de ui neque caede nec ueneno,<br>
sed lis est mihi de tribus capellis:<br>
uicini queror has abesse furto.<br>
Hoc iudex sibi postulat probari:<br>
tu Cannas Mithridaticumque bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et periuria Punici furoris<br>
et Sullas Mariosque Muciosque<br>
magna uoce sonas manuque tota.<br>
Iam dic, Postume, de tribus capellis.
</p>

<p class=shortborder></p>

<p>
<b>20</b>
</p>

<p>
Mutua te centum sestertia, Phoebe, rogaui,<br>
&nbsp;&nbsp;&nbsp;&nbsp;&nbsp;cum mihi dixisses "Exigis ergo nihil?"<br>
Inquiris, dubitas, cunctaris meque diebus<br>
&nbsp;&nbsp;&nbsp;&nbsp;&nbsp;teque decem crucias: iam rogo, Phoebe, nega.
</p>

<p class=shortborder></p>

<p>
<b>21</b>
</p>

<p>
Perpetuam Stella dum iungit Ianthida uati<br>
&nbsp;&nbsp;&nbsp;&nbsp;&nbsp;laeta Venus, dixit "Plus dare non potui."<br>
Haec coram domina; sed nequius illud in aurem:<br>
&nbsp;&nbsp;&nbsp;&nbsp;&nbsp;"Tu ne quid pecces, exitiose, uide.<br>
Saepe ego lasciuom Martem furibunda cecidi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;legitimos esset cum uagus ante toros;<br>
sed postquam meus est, nulla me paelice laesit:<br>
&nbsp;&nbsp;&nbsp;&nbsp;&nbsp;tam frugi Iuno uellet habere uirum."<br>
Dixit et arcano percussit pectora loro.<br>
&nbsp;&nbsp;&nbsp;&nbsp;&nbsp;Plaga iuuat: sed tu iam, dea, caede duos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>22</b>
</p>

<p>
Quod nubis, Proculina, concubino<br>
et, moechum modo, nunc facis maritum,<br>
ne lex Iulia te notare possit:<br>
non nubis, Proculina, sed fateris.
</p>

<p class=shortborder></p>

<p>
<b>23</b>
</p>

<p>
Stare iubes semper nostrum tibi, Lesbia, penem:<br>
&nbsp;&nbsp;&nbsp;&nbsp;&nbsp;crede mihi, non est mentula quod digitus.<br>
Tu licet et manibus blandis et uocibus instes,<br>
&nbsp;&nbsp;&nbsp;&nbsp;&nbsp;te contra facies imperiosa tua est.
</p>

<p class=shortborder></p>

<p>
<b>24</b>
</p>

<p>
Nil lasciuius est Charisiano:<br>
Saturnalibus ambulat togatus.
</p>

<p class=shortborder></p>

<p>
<b>25</b>
</p>

<p>
Marcelline, boni suboles sincera parentis,<br>
&nbsp;&nbsp;&nbsp;&nbsp;&nbsp;horrida Parrhasio quem tegit ursa iugo,<br>
ille uetus pro te patriusque quid optet amicus<br>
&nbsp;&nbsp;&nbsp;&nbsp;&nbsp;accipe et haec memori pectore uota tene:<br>
causa sit ut uirtus nec te temerarius ardor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;in medios enses saeuaque tela ferat.<br>
Bella uellint Martemque ferum rationis egentes,<br>
&nbsp;&nbsp;&nbsp;&nbsp;&nbsp;tu potes et patris miles et esse ducis.
</p>

<p class=shortborder></p>

<p>
<b>26</b>
</p>

<p>
Periclitatur capite Sotades noster.<br>
Reum putatis esse Sotaden? Non est.<br>
Arrigere desit posse Sotades: lingit.
</p>

<p class=shortborder></p>

<p>
<b>27</b>
</p>

<p>
Bis uicine Nepos&#151;nam tu quoque proxima Florae<br>
&nbsp;&nbsp;&nbsp;&nbsp;&nbsp;incolis et ueteres tu quoque Ficelias „<br>
est tibi, quae patria signatur imagine uoltus,<br>
&nbsp;&nbsp;&nbsp;&nbsp;&nbsp;testis maternae nata pudicitiae.<br>
Tu tamen annoso nimium ne parce Falerno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et potius plenos aere relinque cados.<br>
Sit pia, sit locuples, sed potet filia mustum:<br>
&nbsp;&nbsp;&nbsp;&nbsp;&nbsp;amphora cum domina nunc noua fiet anus.<br>
Caecuba non solos uindemia nutriat orbos:<br>
&nbsp;&nbsp;&nbsp;&nbsp;&nbsp;possunt et patres uiuere, crede mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>28</b>
</p>

<p>
Libertus Melioris ille notus,<br>
tota qui cecidit dolente Roma,<br>
cari deliciae breues patroni,<br>
hoc sub marmore Glaucias humatus<br>
iuncto Flaminiae iacet sepulcro:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
castus moribus, integer pudore,<br>
uelox ingenio, decore felix.<br>
Bis senis modo messibus peractis<br>
uix unum puer adplicabat annum.<br>
Qui fles talia, nil fleas, uiator.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>29</b>
</p>

<p>
Non de plebe domus nec auarae uerna catastae,<br>
&nbsp;&nbsp;&nbsp;&nbsp;&nbsp;sed domini sancto dignus amore puer,<br>
munera cum posset nondum sentire patroni,<br>
&nbsp;&nbsp;&nbsp;&nbsp;&nbsp;Glaucia libertus iam Melioris erat.<br>
Moribus hoc formaeque datum: quis blandior illo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Aut quis Apollineo pulchrior ore fuit?<br>
Inmodicis breuis est aetas et rara senectus.<br>
&nbsp;&nbsp;&nbsp;&nbsp;&nbsp;Quidquid amas, cupias non placuisse nimis.
</p>

<p class=shortborder></p>

<p>
<b>30</b>
</p>

<p>
Sex sestertia si statim dedisses,<br>
cum dixti mihi "Sume, tolle, dono,"<br>
deberem tibi, Paete, pro ducentis.<br>
At nunc cum dederis diu moratus,<br>
post septem, puto, uel nouem Kalendas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
uis dicam tibi ueriora ueris?<br>
Sex sestertia, Paete, perdidisti.
</p>

<p class=shortborder></p>

<p>
<b>31</b>
</p>

<p>
Vxorem, Charideme, tuam scis ipse sinisque<br>
&nbsp;&nbsp;&nbsp;&nbsp;&nbsp;a medico futui: uis sine febre mori.
</p>

<p class=shortborder></p>

<p>
<b>32</b>
</p>

<p>
Cum dubitaret adhuc belli ciuilis Enyo<br>
&nbsp;&nbsp;&nbsp;&nbsp;&nbsp;forsitan et posset uincere mollis Otho,<br>
damnauit multo staturum sanguine Martem<br>
&nbsp;&nbsp;&nbsp;&nbsp;&nbsp;et fodit certa pectora tota manu.<br>
Sit Cato, dum uiuit, sane uel Caesare maior:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;dum moritur, numquid maior Othone fuit?
</p>

<p class=shortborder></p>

<p>
<b>33</b>
</p>

<p>
Nil miserabilius, Matho, pedicone Sabello<br>
&nbsp;&nbsp;&nbsp;&nbsp;&nbsp;uidisti, quo nil laetius ante fuit.<br>
Furta, fugae, mortes seruorum, incendia, luctus<br>
&nbsp;&nbsp;&nbsp;&nbsp;&nbsp;adfligunt hominem, iam miser et futuit.
</p>

<p class=shortborder></p>

<p>
<b>34</b>
</p>

<p>
Basia da nobis, Diadumene, pressa. "Quot?" inquis.<br>
&nbsp;&nbsp;&nbsp;&nbsp;&nbsp;Oceani fluctus me numerare iubes<br>
et maris Aegaei sparsas per litora conchas<br>
&nbsp;&nbsp;&nbsp;&nbsp;&nbsp;et quae Cecropio monte uagantur apes,<br>
quaeque sonant pleno uocesque manusque theatro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;cum populus subiti Caesaris ora uidet.<br>
Nolo quot arguto dedit exorata Catullo<br>
&nbsp;&nbsp;&nbsp;&nbsp;&nbsp;Lesbia: pauca cupit qui numerare potest.
</p>

<p class=shortborder></p>

<p>
<b>35</b>
</p>

<p>
Septem clepsydras magna tibi uoce petenti<br>
&nbsp;&nbsp;&nbsp;&nbsp;&nbsp;arbiter inuitus, Caeciliane, dedit.<br>
At tu multa diu dicis uitreisque tepentem<br>
&nbsp;&nbsp;&nbsp;&nbsp;&nbsp;ampullis potas semisupinus aquam.<br>
Vt tandem saties uocemque sitimque, rogamus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;iam de clepsydra, Caeciliane, bibas.
</p>

<p class=shortborder></p>

<p>
<b>36</b>
</p>

<p>
Mentula tam magna est quantus tibi, Papyle, nasus,<br>
&nbsp;&nbsp;&nbsp;&nbsp;&nbsp;ut possis, quotiens arrigis, olfacere.
</p>

<p class=shortborder></p>

<p>
<b>37</b>
</p>

<p>
Secti podicis usque ad umbilicum<br>
nullas relliquias habet Charinus,<br>
et prurit tamen usque ad umbilicum.<br>
O quanta scabie miser laborat!<br>
Culum non habet, est tamen cinaedus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span>
</p>

<p class=shortborder></p>

<p>
<b>38</b>
</p>

<p>
Aspicis ut paruus nec adhuc trieteride plena<br>
&nbsp;&nbsp;&nbsp;&nbsp;&nbsp;Regulus auditum laudet et ipse patrem?<br>
Maternosque sinus uiso genitore relinquat<br>
&nbsp;&nbsp;&nbsp;&nbsp;&nbsp;et patrias laudes sentiat esse suas?<br>
Iam clamor centumque uiri densumque corona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;uolgus et infanti Iulia tecta placent.<br>
Acris equi suboles magno sic puluere gaudet,<br>
&nbsp;&nbsp;&nbsp;&nbsp;&nbsp;sic uitulus molli proelia fronte cupit.<br>
Di, seruate, precor, matri sua uota patrique,<br>
&nbsp;&nbsp;&nbsp;&nbsp;&nbsp;audiat ut natum Regulus, illa duos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>39</b>
</p>

<p>
Pater ex Marulla, Cinna, factus es septem<br>
non liberorum: namque nec tuus quisquam<br>
nec est amici filiusue uicini,<br>
sed in grabatis tegetibusque concepti<br>
materna produnt capitibus suis furta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Hic qui retorto crine Maurus incedit<br>
subolem fatetur esse se coci Santrae;<br>
at ille sima nare, turgidis labris<br>
ipsa est imago Pannychi palaestritae.<br>
Pistores esse tertium quis ignorat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
quicumque lippum nouit et uidet Damam?<br>
Quartus cinaeda fronte, candido uoltu<br>
ex concubino natus est tibi Lygdo:<br>
percide, si uis, filium: nefas non est.<br>
Hunc uero acuto capite et auribus longis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
quae sic mouentur ut solent asellorum,<br>
quis morionis filium negat Cyrtae?<br>
Duae sorores, illa nigra et haec rufa,<br>
Croti choraulae uilicique sunt Carpi.<br>
Iam Niobidarum grex tibi foret plenus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
si spado Coresus Dindymusque non esset.
</p>

<p class=shortborder></p>

<p>
<b>40</b>
</p>

<p>
Femina praeferri potuit tibi nulla, Lycori:<br>
&nbsp;&nbsp;&nbsp;&nbsp;&nbsp;praeferri Glycerae femina nulla potest.<br>
Haec erit hoc quod tu: tu non potes esse quod haec est.<br>
&nbsp;&nbsp;&nbsp;&nbsp;&nbsp;Tempora quid faciunt! Hanc uolo, te uolui.
</p>

<p class=shortborder></p>

<p>
<b>41</b>
</p>

<p>
Qui recitat lana fauces et colla reuinctus,<br>
&nbsp;&nbsp;&nbsp;&nbsp;&nbsp;hic se posse loqui, posse tacere negat.
</p>

<p class=shortborder></p>

<p>
<b>42</b>
</p>

<p>
Etrusci nisi thermulis lauaris,<br>
inlotus morieris, Oppiane.<br>
Nullae sic tibi blandientur undae,<br>
non fontes Aponi rudes puellis,<br>
non mollis Sinuessa feruidique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
fluctus Passeris aut superbus Anxur,<br>
non Phoebi uada principesque Baiae.<br>
Nusquam tam nitidum uacat serenum:<br>
lux ipsa est ibi longior, diesque<br>
nullo tardius a loco recedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Illic Taygeti uirent metalla<br>
et certant uario decore saxa,<br>
quae Phryx et Libys altius cecidit.<br>
Siccos pinguis onyx anhelat aestus<br>
et flamma tenui calent ophitae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
ritus si placeant tibi Laconum,<br>
contentus potes arido uapore<br>
cruda Virgine Marciaue mergi;<br>
quae tam candida, tam serena lucet<br>
ut nullas ibi suspiceris undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
et credas uacuam nitere lygdon.<br>
Non adtendis et aure me supina<br>
iam dudum quasi neglegenter audis:<br>
inlotus morieris, Oppiane.
</p>

<p class=shortborder></p>

<p>
<b>43</b>
</p>

<p>
Dum tibi felices indulgent, Castrice, Baiae<br>
&nbsp;&nbsp;&nbsp;&nbsp;&nbsp;canaque sulphureis nympha natatur aquis,<br>
me Nomentani confirmant otia ruris<br>
&nbsp;&nbsp;&nbsp;&nbsp;&nbsp;et casa iugeribus non onerosa suis.<br>
Hoc mihi Baiani soles mollisque Lucrinus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;hoc uestrae mihi sunt, Castrice, diuitiae.<br>
Quondam laudatas quocumque libebat ad undas<br>
&nbsp;&nbsp;&nbsp;&nbsp;&nbsp;currere nec longas pertimuisse uias,<br>
nunc urbis uicina iuuant facilesque recessus,<br>
&nbsp;&nbsp;&nbsp;&nbsp;&nbsp;et satis est pigro si licet esse mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>44</b>
</p>

<p>
Festiue credis te, Calliodore, iocari<br>
&nbsp;&nbsp;&nbsp;&nbsp;&nbsp;et solum multo permaduisse sale.<br>
Omnibus adrides, dicteria dicis in omnis;<br>
&nbsp;&nbsp;&nbsp;&nbsp;&nbsp;sic te conuiuam posse placere putas.<br>
At si ego non belle, sed uere dixero quiddam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;nemo propinabit, Calliodore, tibi.
</p>

<p class=shortborder></p>

<p>
<b>45</b>
</p>

<p>
Lusistis, satis est: lasciui nubite cunni:<br>
&nbsp;&nbsp;&nbsp;&nbsp;&nbsp;permissa est uobis non nisi casta Venus.<br>
Haec est casta Venus? Nubit Laetoria Lygdo:<br>
&nbsp;&nbsp;&nbsp;&nbsp;&nbsp;turpius uxor erit quam modo moecha fuit.
</p>

<p class=shortborder></p>

<p>
<b>46</b>
</p>

<p>
Vapulat adsiduo ueneti quadriga flagello<br>
&nbsp;&nbsp;&nbsp;&nbsp;&nbsp;nec currit: magnam rem, Catiane, facit.
</p>

<p class=shortborder></p>

<p>
<b>47</b>
</p>

<p>
Nympha, mei Stellae quae fonte domestica puro<br>
&nbsp;&nbsp;&nbsp;&nbsp;&nbsp;laberis et domini gemmea tecta subis,<br>
siue Numae coniunx Triuiae te misit ab antris<br>
&nbsp;&nbsp;&nbsp;&nbsp;&nbsp;siue Camenarum de grege nona uenis:<br>
exoluit uotis hac se tibi uirgine porca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Marcus, furtiuam quod bibit, aeger, aquam.<br>
Tu contenta meo iam crimine gaudia fontis<br>
&nbsp;&nbsp;&nbsp;&nbsp;&nbsp;da secura tui: sit mihi sana sitis.
</p>

<p class=shortborder></p>

<p>
<b>48</b>
</p>

<p>
Quod tam grande sophos clamat tibi turba togata,<br>
&nbsp;&nbsp;&nbsp;&nbsp;&nbsp;non tu, Pomponi, cena diserta tua est.
</p>

<p class=shortborder></p>

<p>
<b>49</b>
</p>

<p>
Non sum de fragili dolatus ulmo,<br>
nec quae stat rigida supina uena<br>
de ligno mihi quolibet columna est,<br>
sed uiua generata de cupressu:<br>
quae nec saecula centiens peracta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
nec longae cariem timet senectae.<br>
Hanc tu, quisquis es o malus,timeto:<br>
nam si uel minimos manu rapaci<br>
hoc de palmite laeseris racemos,<br>
nascetur, licet hoc uelis negare,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
inserta tibi ficus a cupressu.
</p>

<p class=shortborder></p>

<p>
<b>50</b>
</p>

<p>
Cum coleret puros pauper Telesinus amicus,<br>
&nbsp;&nbsp;&nbsp;&nbsp;&nbsp;errabat gelida sordidus in togula:<br>
obscenos ex quo coepit curare cinaedos,<br>
&nbsp;&nbsp;&nbsp;&nbsp;&nbsp;argentum, mensas, praedia solus emit.<br>
Vis fieri diues, Bitynice? Conscius esto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Nil tibi uel minimum basia pura dabunt.
</p>

<p class=shortborder></p>

<p>
<b>51</b>
</p>

<p>
Quod conuiuaris sine me tam saepe, Luperce,<br>
&nbsp;&nbsp;&nbsp;&nbsp;&nbsp;inueni noceam qua ratione tibi.<br>
Irascor: licet usque uoces mittasque rogesque „<br>
&nbsp;&nbsp;&nbsp;&nbsp;&nbsp;"Quid facies?" inquis. Quid faciam? Veniam.
</p>

<p class=shortborder></p>

<p>
<b>52</b>
</p>

<p>
Hoc iacet in tumulo raptus puerilibus annis<br>
&nbsp;&nbsp;&nbsp;&nbsp;&nbsp;Pantagathus, domini cura dolorque sui,<br>
nix tangente uagos ferro resecare capillos<br>
&nbsp;&nbsp;&nbsp;&nbsp;&nbsp;doctus et hirsutas excoluisse genas.<br>
Sis licet, ut debes, tellus, placata leuisque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;artificis leuior non potes esse manu.
</p>

<p class=shortborder></p>

<p>
<b>53</b>
</p>

<p>
Lotus nobiscum est, hilaris cenauit, et idem<br>
&nbsp;&nbsp;&nbsp;&nbsp;&nbsp;inuentus mane est mortuus Andragoras.<br>
Tam subitae mortis causam, Faustine, requiris?<br>
&nbsp;&nbsp;&nbsp;&nbsp;&nbsp;in somnis medicum uiderat Hermocraten.
</p>

<p class=shortborder></p>

<p>
<b>54</b>
</p>

<p>
Tantos et tantas si dicere Sextilianum,<br>
&nbsp;&nbsp;&nbsp;&nbsp;&nbsp;Aule, uetes, iunget uix tria uerba miser.<br>
"Quid sibi uult?" inquis. Dicam quid suspicer esse:<br>
&nbsp;&nbsp;&nbsp;&nbsp;&nbsp;tantos et tantas Sextilianus amat.
</p>

<p class=shortborder></p>

<p>
<b>55</b>
</p>

<p>
Quod semper casiaque cinnamoque<br>
et nido niger alitis superbae<br>
fragras plumbea Nicerotiana,<br>
rides nos, Coracine, nil olentis,<br>
malo quam bene olere nil olere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span>
</p>

<p class=shortborder></p>

<p>
<b>56</b>
</p>

<p>
Quod tibi crura rigent saetis et pectora uillis,<br>
&nbsp;&nbsp;&nbsp;&nbsp;&nbsp;uerba putas famae te, Charideme, dare.<br>
Extirpa, mihi crede, pilos de corpore toto<br>
&nbsp;&nbsp;&nbsp;&nbsp;&nbsp;teque pilare tuas testificare natis.<br>
"Quae ratio est?" inquis. Scis multos dicere multa:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;fac pedicari te, Charideme, putent.
</p>

<p class=shortborder></p>

<p>
<b>57</b>
</p>

<p>
Mentiris fictos unguento, Phoebe, capillos<br>
&nbsp;&nbsp;&nbsp;&nbsp;&nbsp;et tegitur pictis sordida calua comis.<br>
Tonsorem capiti non est adhibere necesse:<br>
&nbsp;&nbsp;&nbsp;&nbsp;&nbsp;radere te melius spongea, Phoebe, potest.
</p>

<p class=shortborder></p>

<p>
<b>58</b>
</p>

<p>
Cernere Parrhasios dum te iuuat, Aule, triones<br>
&nbsp;&nbsp;&nbsp;&nbsp;&nbsp;comminus et Getici sidera pigra poli,<br>
o quam paene tibi Stygias ego raptus ad undas<br>
&nbsp;&nbsp;&nbsp;&nbsp;&nbsp;Elysiae uidi nubila fusca plagae!<br>
Quamuis lassa tuos quaerebant lumina uoltus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;atque erat in gelido plurimus ore Pudens.<br>
Si mihi lanificae ducunt non pulla sorores<br>
&nbsp;&nbsp;&nbsp;&nbsp;&nbsp;stamina nec surdos uox habet ista deos,<br>
sospite me sospes Latias reueheris ad urbes<br>
&nbsp;&nbsp;&nbsp;&nbsp;&nbsp;et referes pili praemia clarus eques.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>59</b>
</p>

<p>
Et dolet et queritur sibi non contingere frigus<br>
&nbsp;&nbsp;&nbsp;&nbsp;&nbsp;propter sescentas Baccara gausapinas,<br>
optat et obscuras luces uentosque niuesque,<br>
&nbsp;&nbsp;&nbsp;&nbsp;&nbsp;odit et hibernos, si tepuere, dies.<br>
Quid fecere mali nostrae tibi, saeue, lacernae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;tollere de scapulis quas leuis aura potest?<br>
Quanto simplicius, quanto est humanius illud,<br>
&nbsp;&nbsp;&nbsp;&nbsp;&nbsp;mense uel Augusto sumere gausapinas!
</p>

<p class=shortborder></p>

<p>
<b>60</b>
</p>

<p>
Laudat, amat, cantat nostros mea Roma libellos,<br>
&nbsp;&nbsp;&nbsp;&nbsp;&nbsp;meque sinus omnes, me manus omnis habet.<br>
Ecce rubet quidam, pallet, stupet, oscitat, odit.<br>
&nbsp;&nbsp;&nbsp;&nbsp;&nbsp;Hoc uolo: nunc nobis carmina nostra placent.
</p>

<p class=shortborder></p>

<p>
<b>61</b>
</p>

<p>
Rem factam Pompullus habet, Faustine: legetur<br>
&nbsp;&nbsp;&nbsp;&nbsp;&nbsp;et nomen toto sparget in orbe suum.<br>
"Sic leue flauorum ualeat genus Vsiporum<br>
&nbsp;&nbsp;&nbsp;&nbsp;&nbsp;quisquis et Ausonium non amat imperium."<br>
Ingeniosa tamen Pompulli scripta feruntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;"Sed famae non est hoc, mihi crede, satis:<br>
quam multi tineas pascunt blattasque diserti<br>
&nbsp;&nbsp;&nbsp;&nbsp;&nbsp;et redimunt soli carmina docta coci!<br>
Nescio quid plus est, quod donat saecula chartis:<br>
&nbsp;&nbsp;&nbsp;&nbsp;&nbsp;uicturus genium debet habere liber."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>62</b>
</p>

<p>
Amisit pater unicum Salanus<br>
cessas munera mittere, Oppiane?<br>
Heu crudele nefas malaeque Parcae!<br>
Cuius uulturis hoc erit cadauer?
</p>

<p class=shortborder></p>

<p>
<b>63</b>
</p>

<p>
Scis te captare, scis hunc qui captat, auarum,<br>
&nbsp;&nbsp;&nbsp;&nbsp;&nbsp;et scis qui captat quid, Mariane, uelit.<br>
Tu tamen hunc tabulis heredem, stulte, supremis<br>
&nbsp;&nbsp;&nbsp;&nbsp;&nbsp;scribis et esse tuo uis, furiose, loco.<br>
"Munera magna tamen misit." Sed misit in hamo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et piscatorem piscis amare potest?<br>
Hicine deflebit uero tua fata dolore?<br>
&nbsp;&nbsp;&nbsp;&nbsp;&nbsp;Si cupis, ut ploret, des, Mariane, nihil.
</p>

<p class=shortborder></p>

<p>
<b>64</b>
</p>

<p>
Cum sis nec rigida Fabiorum gente creatus<br>
nec qualem Curio, dum prandia portat aranti,<br>
hirsuta peperit rubicunda sub ilice coniunx,<br>
sed patris ad speculum tonsi matrisque togatae<br>
filius, et possit sponsam te sponsa uocare:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
emendare meos, quos nouit fama, libellos<br>
et tibi permittis felicis carpere nugas,<br>
has, inquam, nugas, quibus aurem aduertere totam<br>
non aspernantur proceres urbisque forique<br>
quas et perpetui dignantur scrinia Sili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
et repetit totiens facundo Regulus ore,<br>
quique uidet propius magni certamina Circi<br>
laudat Auentinae uicinus Sura Dianae,<br>
ipse etiam tanto dominus sub pondere rerum<br>
non dedignatur bis terque reuoluere Caesar.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Sed tibi plus mentis, tibi cor limante Minerua<br>
acrius et tenues finxerunt pectus Athenae.<br>
Ne ualeam, si non multo sapit altius illud,<br>
quod cum panticibus laxis et cum pede grandi<br>
et rubro pulmone uetus nasisque timendum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
omnia crudelis lanius per compita portat.<br>
Audes praeterea, quos nullus nouerit, in me<br>
scribere uersiculos miseras et perdere chartas.<br>
At si quid nostrae tibi bilis inusserit ardor,<br>
uiuet et haerebit totoque legetur in orbe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
stigmata nec uafra delebit Cinnamus arte.<br>
Sed miserere tui, rabido nec perditus ore<br>
fumantem nasum uiui temptaueris ursi.<br>
Sit placidus licet et lambat digitosque manusque,<br>
si dolor et bilis, si iusta coegerit ira,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
ursus erit: uacua dentes in pelle fatiges<br>
et tacitam quaeras, quam possis rodere, carnem.
</p>

<p class=shortborder></p>

<p>
<b>65</b>
</p>

<p>
"Hexametris epigramma facis" scio dicere Tuccam.<br>
&nbsp;&nbsp;&nbsp;&nbsp;&nbsp;Tucca, solet fieri, denique, Tucca, licet.<br>
"Sed tamen hoc longum est." Solet hoc quoque, Tucca, licetque:<br>
&nbsp;&nbsp;&nbsp;&nbsp;&nbsp;si breuiora probas, disticha sola legas.<br>
Conueniat nobis ut fas epigrammata longa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;sit transire tibi, scribere, Tucca, mihi.
</p>

<p class=shortborder></p>

<p>
<b>66</b>
</p>

<p>
Famae non nimium bonae puellam,<br>
quales in media sedent Suburra,<br>
uendebat modo praeco Gellianus.<br>
Paruo cum pretio diu liceret,<br>
dum puram cupit adprobare cunctis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
adtraxit prope se manu negantem<br>
et bis terque quaterque basiauit.<br>
Quid profecerit osculo requiris?<br>
Sescentos modo qui dabat negauit.
</p>

<p class=shortborder></p>

<p>
<b>67</b>
</p>

<p>
Cur tantum eunuchos habeat tua Caelia, quaeris,<br>
&nbsp;&nbsp;&nbsp;&nbsp;&nbsp;Pannyche? Volt futui Caelia nec parere.
</p>

<p class=shortborder></p>

<p>
<b>68</b>
</p>

<p>
Flete nefas uestrum sed toto flete Lucrino,<br>
&nbsp;&nbsp;&nbsp;&nbsp;&nbsp;Naides, et luctus sentiat ipsa Thetis.<br>
Inter Baianas raptus puer occidit undas<br>
&nbsp;&nbsp;&nbsp;&nbsp;&nbsp;Eutychos ille, tuum, Castrice, dulce latus.<br>
Hic tibi curarum socius blandumque leuamen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;hic amor, hic nostri uatis Alexis erat.<br>
Numquid te uitreis nudum lasciua sub undis<br>
&nbsp;&nbsp;&nbsp;&nbsp;&nbsp;uidit et Alcidae nympha remisit Hylan?<br>
An dea femineum iam neglegit Hermaphroditum<br>
&nbsp;&nbsp;&nbsp;&nbsp;&nbsp;amplexu teneri sollicita uiri?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Quidquid id est, subitae quaecumque est causa rapinae,<br>
&nbsp;&nbsp;&nbsp;&nbsp;&nbsp;sit, precor, et tellus mitis et unda tibi.
</p>

<p class=shortborder></p>

<p>
<b>69</b>
</p>

<p>
Non miror quod potat aquam tua Bassa, Catulle:<br>
&nbsp;&nbsp;&nbsp;&nbsp;&nbsp;miror quod Bassae filia potet aquam.
</p>

<p class=shortborder></p>

<p>
<b>70</b>
</p>

<p>
Sexagesima, Marciane, messis<br>
acta est et, puto, iam secunda Cottae<br>
nec se taedia lectuli calentis<br>
expertum meminit die uel uno.<br>
Ostendit digitum, sed inpudicum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Alconti Dasioque Symmachoque.<br>
At nostri bene computentur anni<br>
et quantum tetricae tulere febres<br>
aut languor grauis aut mali dolores<br>
a uita meliore separetur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
infantes sumus et senes uidemur.<br>
Aetatem Priamique Nestorisque<br>
longam qui putat esse, Marciane,<br>
multum decipiturque falliturque.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span>Non est uiuere, sed ualere uita est.
</p>

<p class=shortborder></p>

<p>
<b>71</b>
</p>

<p>
Edere lasciuos ad Baetica crusmata gestus<br>
&nbsp;&nbsp;&nbsp;&nbsp;&nbsp;et Gaditanis ludere docta modis,<br>
tendere quae tremulum Pelian Hecubaeque maritum<br>
&nbsp;&nbsp;&nbsp;&nbsp;&nbsp;posset ad Hectoreos sollicitare rogos,<br>
urit et excruciat dominum Telethusa priorem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;uendidit ancillam, nunc redimit dominam.
</p>

<p class=shortborder></p>

<p>
<b>72</b>
</p>

<p>
Fur notae nimium rapacitatis<br>
compilare Cilix uolebat hortum,<br>
ingenti sed erat, Fabulle, in horto<br>
praeter marmoreum nihil Priapum.<br>
Dum non uolt uacua manu redire,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
ipsum subripuit Cilix Priapum.
</p>

<p class=shortborder></p>

<p>
<b>73</b>
</p>

<p>
Non rudis indocta fecit me falce colonus:<br>
&nbsp;&nbsp;&nbsp;&nbsp;&nbsp;dispensatoris nobile cernis opus.<br>
Nam Caeretani cultor ditissimus agri<br>
&nbsp;&nbsp;&nbsp;&nbsp;&nbsp;hos Hilarus colles et iuga laeta tenet.<br>
Aspice quam certo uidear non ligneus ore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;nec deuota focis inguinis arma geram,<br>
sed mihi perpetua numquam moritura cupresso<br>
&nbsp;&nbsp;&nbsp;&nbsp;&nbsp;Phidiaca rigeat mentula digna manu.<br>
Vicini, moneo, sanctum celebrate Priapum<br>
&nbsp;&nbsp;&nbsp;&nbsp;&nbsp;et bis septenis parcite iugeribus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>74</b>
</p>

<p>
Medio recumbit imus ille qui lecto,<br>
caluam trifilem semitatus unguento,<br>
foditque tonsit ora laxa lentiscis,<br>
mentitur, Aefulane: non habet dentes.
</p>

<p class=shortborder></p>

<p>
<b>75</b>
</p>

<p>
Cum mittis turdumue mihi quadramue placentae,<br>
&nbsp;&nbsp;&nbsp;&nbsp;&nbsp;siue femur leporis siue quid his simile est,<br>
buccellas misisse tuas te, Pontia, dicis.<br>
&nbsp;&nbsp;&nbsp;&nbsp;&nbsp;Has ego non mittam, Pontia, sed nec edam.
</p>

<p class=shortborder></p>

<p>
<b>76</b>
</p>

<p>
Ille sacri lateris custos Martisque togati,<br>
&nbsp;&nbsp;&nbsp;&nbsp;&nbsp;credita cui summi castra fuere ducis,<br>
hic situs est Fuscus. Licet hoc, Fortuna, fateri:<br>
&nbsp;&nbsp;&nbsp;&nbsp;&nbsp;non timet hostilis iam lapis iste minas;<br>
grande iugum domita Dacus ceruice recepit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et famulum uictrix possidet umbra nemus.
</p>

<p class=shortborder></p>

<p>
<b>77</b>
</p>

<p>
Cum sis tam pauper quam nec miserabilis Iros,<br>
&nbsp;&nbsp;&nbsp;&nbsp;&nbsp;tam iuuenis quam nec Parthenopaeus erat,<br>
tam fortis quam nec cum uinceret Artemidorus,<br>
&nbsp;&nbsp;&nbsp;&nbsp;&nbsp;quid te Cappadocum sex onus esse iuuat?<br>
Rideris multoque magis traduceris, Afer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;quam nudus medio si spatiere foro.<br>
Non aliter monstratur Atlans cum compare ginno<br>
&nbsp;&nbsp;&nbsp;&nbsp;&nbsp;quaeque uehit similem belua nigra Libyn.<br>
Inuidiosa tibi quam sit lectica requiris?<br>
&nbsp;&nbsp;&nbsp;&nbsp;&nbsp;Non debes ferri mortuus hexaphoro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>78</b>
</p>

<p>
Potor nobilis, Aule, lumine uno<br>
luscus Phryx erat alteroque lippus.<br>
Huic Heras medicus "Bibas caueto:<br>
uinum si biberis, nihil uidebis."<br>
Ridens Phryx oculo "Valebis" inquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Misceri sibi protinus deunces,<br>
sed crebros iubet. Exitum requiris?<br>
Vinum Phryx, oculus bibit uenenum.
</p>

<p class=shortborder></p>

<p>
<b>79</b>
</p>

<p>
Tristis es et felix. Sciat hoc Fortuna caueto:<br>
&nbsp;&nbsp;&nbsp;&nbsp;&nbsp;ingratum dicet te, Lupe, si scierit.
</p>

<p class=shortborder></p>

<p>
<b>80</b>
</p>

<p>
Vt noua dona tibi, Caesar, Nilotica tellus<br>
&nbsp;&nbsp;&nbsp;&nbsp;&nbsp;miserat hibernas ambitiosa rosas.<br>
Nauita derisit Pharios Memphiticus hortos,<br>
&nbsp;&nbsp;&nbsp;&nbsp;&nbsp;urbis ut intrauit limina prima tuae:<br>
tantus ueris honos et odorae gratia Florae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;tantaque Paestani gloria ruris erat;<br>
sic, quacumque uagus gressumque oculosque ferebat,<br>
&nbsp;&nbsp;&nbsp;&nbsp;&nbsp;tonsilibus sertis omne rubebat iter.<br>
At tu Romanae iussus iam cedere brumae<br>
&nbsp;&nbsp;&nbsp;&nbsp;&nbsp;mitte tuas messes, accipe, Nile, rosas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>81</b>
</p>

<p>
Iratus tamquam populo, Charideme, lauaris:<br>
&nbsp;&nbsp;&nbsp;&nbsp;&nbsp;inguina sic toto subluis in solio.<br>
nec caput hic uellem sic te, Charideme, lauare.<br>
&nbsp;&nbsp;&nbsp;&nbsp;&nbsp;Et caput ecce lauas: inguina malo laues.
</p>

<p class=shortborder></p>

<p>
<b>82</b>
</p>

<p>
Quidam me modo, Rufe, diligenter<br>
inspectum, uelut emptor aut lanista,<br>
cum uoltu digitoque subnotasset,<br>
"Tune es, tune" ait "ille Martialis,<br>
cuius nequitias iocosque nouit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
aurem qui modo non habet Batauam?"<br>
Subrisi modice, leuique nutu<br>
me quem dixerat esse non negaui.<br>
"Cur ergo" inquit "habes malas lacernas?"<br>
Respondi: "quia sum malus poeta."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Hoc ne saepius accidat poetae,<br>
mittas, Rufe, mihi bonas lacernas.
</p>

<p class=shortborder></p>

<p>
<b>83</b>
</p>

<p>
Quantum sollicito fortuna parentis Etrusco,<br>
&nbsp;&nbsp;&nbsp;&nbsp;&nbsp;tantum, summe ducum, debet uterque tibi.<br>
Nam tu missa tua reuocasti fulmina dextra:<br>
&nbsp;&nbsp;&nbsp;&nbsp;&nbsp;hos cuperem mores ignibus esse Iouis;<br>
si tua sit summo, Caesar, natura Tonanti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;utetur toto fulmine rara manus.<br>
Muneris hoc utrumque tui testatur Etruscus,<br>
&nbsp;&nbsp;&nbsp;&nbsp;&nbsp;esse quod et comiti contigit et reduci.
</p>

<p class=shortborder></p>

<p>
<b>84</b>
</p>

<p>
Octaphoro sanus portatur, Auite, Philippus.<br>
&nbsp;&nbsp;&nbsp;&nbsp;&nbsp;Hunc tu si sanum credis, Auite, furis.
</p>

<p class=shortborder></p>

<p>
<b>85</b>
</p>

<p>
Editur en sextus sine te mihi, Rufe Camoni,<br>
&nbsp;&nbsp;&nbsp;&nbsp;&nbsp;nec te lectorem sperat, amice, liber:<br>
impia Cappadocum tellus et numine laeuo<br>
&nbsp;&nbsp;&nbsp;&nbsp;&nbsp;uisa tibi cineres reddit et ossa patri.<br>
Funde tuo lacrimas orbata Bononia Rufo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et resonet tota planctus in Aemilia:<br>
heu qualis pietas, heu quam breuis occidit aetas!<br>
&nbsp;&nbsp;&nbsp;&nbsp;&nbsp;uiderat Alphei praemia quinta modo.<br>
Pectore tu memori nostros euoluere lusus,<br>
&nbsp;&nbsp;&nbsp;&nbsp;&nbsp;tu solitus totos, Rufe, tenere iocos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
accipe cum fletu maesti breue carmen amici<br>
&nbsp;&nbsp;&nbsp;&nbsp;&nbsp;atque haec absentis tura fuisse puta.
</p>

<p class=shortborder></p>

<p>
<b>86</b>
</p>

<p>
Setinum dominaeque niues densique trientes,<br>
&nbsp;&nbsp;&nbsp;&nbsp;&nbsp;quando ego uos medico non prohibente bibam?<br>
Stultus et ingratus nec tanto munere dignus<br>
&nbsp;&nbsp;&nbsp;&nbsp;&nbsp;qui mauult heres diuitis esse Midae.<br>
Possideat Libycas messis Hermumque Tagumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et potet caldam, qui mihi liuet, aquam.
</p>

<p class=shortborder></p>

<p>
<b>87</b>
</p>

<p>
Di tibi dent et tu, Caesar, quaecumque mereris:<br>
&nbsp;&nbsp;&nbsp;&nbsp;&nbsp;di mihi dent et tu quae uolo, si merui.
</p>

<p class=shortborder></p>

<p>
<b>88</b>
</p>

<p>
Mane salutaui uero te nomine casu<br>
&nbsp;&nbsp;&nbsp;&nbsp;&nbsp;nec dixi dominum, Caeciliane, meum.<br>
Quanta libertas constet mihi tanta requiris?<br>
&nbsp;&nbsp;&nbsp;&nbsp;&nbsp;Centum quadrantes abstuli illa mihi.
</p>

<p class=shortborder></p>

<p>
<b>89</b>
</p>

<p>
Cum peteret seram media iam nocte matellam<br>
&nbsp;&nbsp;&nbsp;&nbsp;&nbsp;arguto madidus pollice Panaretus,<br>
Spoletina data est, sed quam siccauerat ipse,<br>
&nbsp;&nbsp;&nbsp;&nbsp;&nbsp;nec fuerat soli tota lagona satis.<br>
Ille fide summa testae sua uina remensus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;reddidit oenophori pondera plena sui.<br>
Miraris, quantum biberat, cepisse lagonam?<br>
&nbsp;&nbsp;&nbsp;&nbsp;&nbsp;Desine mirari, Rufe: merum biberat.
</p>

<p class=shortborder></p>

<p>
<b>90</b>
</p>

<p>
Moechum Gellia non habet nisi unum.<br>
Turpe est hoc magis: uxor est duorum.
</p>

<p class=shortborder></p>

<p>
<b>91</b>
</p>

<p>
Sancta ducis summi prohibet censura uetatque<br>
&nbsp;&nbsp;&nbsp;&nbsp;&nbsp;moechari. Gaude, Zoile, non futuis.
</p>

<p class=shortborder></p>

<p>
<b>92</b>
</p>

<p>
Caelatus tibi cum sit, Anniane,<br>
serpens in patera Myronos arte,<br>
Vaticana bibis: bibis uenenum.
</p>

<p class=shortborder></p>

<p>
<b>93</b>
</p>

<p>
Tam male Thais olet quam non fullonis auari<br>
&nbsp;&nbsp;&nbsp;&nbsp;&nbsp;testa uetus media, sed modo fracta uia,<br>
non ab amore recens hircus, non ora leonis,<br>
&nbsp;&nbsp;&nbsp;&nbsp;&nbsp;non detracta cani transtiberina cutis,<br>
pullus abortiuo nec cum putrescit in ouo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;amphora corrupto nec uitiata garo.<br>
Virus ut hoc alio fallax permutet odore,<br>
&nbsp;&nbsp;&nbsp;&nbsp;&nbsp;deposita quotiens balnea ueste petit,<br>
psilothro uiret aut acida latet oblita creta<br>
&nbsp;&nbsp;&nbsp;&nbsp;&nbsp;aut tegitur pingui terque quaterque faba.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Cum bene se tutam per fraudes mille putauit,<br>
&nbsp;&nbsp;&nbsp;&nbsp;&nbsp;omnia cum fecit, Thaida Thais olet.
</p>

<p class=shortborder></p>

<p>
<b>94</b>
</p>

<p>
Ponatur semper chrysendeta Calpetano<br>
&nbsp;&nbsp;&nbsp;&nbsp;&nbsp;siue foris seu cum cenat in urbe domi.<br>
Sic etiam in stabulo semper, sic cenat in agro.<br>
&nbsp;&nbsp;&nbsp;&nbsp;&nbsp;Non habet ergo aliud? Non habet immo suum.
</p>
<div class="footer">
	<p>
		<a href="/martial.html">Martial</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>