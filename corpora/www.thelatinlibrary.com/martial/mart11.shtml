<html>
	<head>
		<title>
			Martial XI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. VALERI MARTIALIS EPIGRAMMATON LIBER XI
</p>

<p class=border></P>

<p>
<b>I</B>
</p>

<p>
Quo tu, quo, liber otiose, tendis<br>
cultus Sidone non cotidiana?<br>
numquid Parthenium videre?  Certe: <br>
vadas et redeas inevolutus.<br>
Libros non legit ille sed libellos;<br>
nec Musis vacat, aut suis vacaret.<br>
Ecquid te satis aestimas beatum, <br>
contingunt tibi si manus minores?<br>
Vicini pete porticum Quirini:<br>
turbam non habet otiosiorem<br>
Pompeius vel Agenoris puella, <br>
vel primae dominus levis carinae. <br>
Sunt illic duo tresve qui revolvant<br>
nostrarum tineas ineptiarum,<br>
sed cum sponsio fabulaeque lassae<br>
de Scorpo fuerint et Incitato.
</p>

<p class=shortborder></p>

<p>
<b>II</B>
</p>

<p>
Triste supercilium durique severa Catonis<br>
&#160;&#160;&#160;&#160;frons et aratoris filia Fabricii<br>
et personati fastus et regula morum,<br>
&#160;&#160;&#160;&#160;quidquid et in tenebris non sumus, ite foras.<br>
Clamant ecce mei "Jo Saturnalia" versus:<br>
&#160;&#160;&#160;&#160;et licet et sub te praeside, Nerva, libet.<br>
Iectores tetrici salebrosum ediscite Santram:<br>
&#160;&#160;&#160;&#160;nil mihi vobiscum'st:  iste liber meus est. 
</p>

<p class=shortborder></p>

<p>
<b>III</B>
</p>

<p>
Non urbana mea tantum Pimpleide gaudent<br>
&#160;&#160;&#160;&#160;otia, nec vacuis auribus ista damus<br>
sed meus in Geticis ad Martia signa pruinis<br>
&#160;&#160;&#160;&#160;a rigido teritur centurione liber,<br>
dicitur et nostros cantare Britannia versus.<br>
&#160;&#160;&#160;&#160;quid prodest?  Nescit sacculus ista meus.<br>
at quam victuras poteramus pangere chartas<br>
&#160;&#160;&#160;&#160;quantaque Pieria proelia flare tuba,<br>
cum pia reddiderint Augustum numina terris,<br>
&#160;&#160;&#160;&#160;et Maecenatem si tibi, Roma, darent!
</p>

<p class=shortborder></p>

<p>
<b>IV</B>
</p>

<p>
Sacra laresque Phrygum, quos Troiae maluit heres<br>
&#160;&#160;&#160;&#160;quam rapere arsuras Laomedontis opes,<br>
scriptus et aeterno nunc primum Juppiter auro<br>
&#160;&#160;&#160;&#160;et soror et summi filia tota patris,<br>
et qui purpureis jam tertia nomina fastis,<br>
&#160;&#160;&#160;&#160;Jane, refers Nervae, vos precor ore pio:<br>
hunc omnes servate ducem, servate senatum;<br>
&#160;&#160;&#160;&#160;moribus hic vivat principis, ille suis. <p>
<hr> 
<p>
<b>V</B>
</p>

<p>
Tanta tibi est recti reverentia, Caesar, at aequi<br>
&#160;&#160;&#160;&#160;quanta Numae fuerat:  sed Numa pauper erat.<br>
ardua res haec est, opibus non tradere mores<br>
&#160;&#160;&#160;&#160;et, cum tot Croesos viceris, esse Numam.<br>
Si redeant veteres, ingentia nomina, patres,<br>
&#160;&#160;&#160;&#160;Elysium liceat si vacuare nemus,<br>
te colet invictus pro libertate Camillus,<br>
&#160;&#160;&#160;&#160;aurum Fabricius te tribuente vo]et;<br>
te duce gaudebit Brutus, tibi Sulla cruentus<br>
&#160;&#160;&#160;&#160;imperium tradet, cum positurus erit;<br>
et te privato cum Caesare Magnus amabit,<br>
&#160;&#160;&#160;&#160;donabit totas et tibi Crassus opes.<br>
Ipse quoque infernis revocatus Ditis ab umbris<br>
&#160;&#160;&#160;&#160;si Cato reddatur, Caesarianus erit. 
</p>

<p class=shortborder></p>

<p>
<b>VI</B>
</p>

<p>
Unctis falciferi senis diebus,<br>
regnator quibus inperat fritillus,<br>
versu ludere non laborioso<br>
permittis, puto, pilleata Roma.<br>
Risisti; licet ergo, non vetamur. <br>
Pallentes procul hinc abite curae;<br>
quidquid venerit obvium loquamur<br>
morosa sine cogitatione.<br>
Misce dimidios, puer, trientes,<br>
quales Pythagoras dabat Neroni,<br>
misce, Dindyme, sed frequentiores:<br>
possum nil ego sobrius; bibenti<br>
succurrent mihi quindecim poetae.<br>
Da nunc basia, sed Catulliana:<br>
quae si tot fuerint quot ille dixit,<br>
donabo tibi Passerem Catulli.
</p>

<p class=shortborder></p>

<p>
<b>VII</B>
</p>

<p>
Jam certe stupido non dices, Paula, marito,<br>
&#160;&#160;&#160;&#160;ad moechum quotiens longius ire voles,<br>
"Caesar in Albanum jussit me mane venire,<br>
&#160;&#160;&#160;&#160;Caesar Circeios."  Jam stropha talis abit.<br>
Penelopae licet esse tibi sub principe Nerva:<br>
&#160;&#160;&#160;&#160;sed prohibet scabies ingeniumque vetus.<br>
Infelix, quid ages?  Aegram simulabis amicam?<br>
&#160;&#160;&#160;&#160;Haerebit dominae vir comes ipse suae,<br>
ibit et ad fratrem tecum matremque patremque. <br>
&#160;&#160;&#160;&#160;Quas igitur fraudes ingeniosa pares?<br>
Diceret hystericam se forsitan altera moecha<br>
&#160;&#160;&#160;&#160;in Sinuessano velle sedere lacu.<br>
Quanto tu melius, quotiens placet ire fututum,<br>
&#160;&#160;&#160;&#160;quae verum mavis dicere, Paula, viro!
</p>

<p class=shortborder></p>

<p>
<b>VIII</B>
</p>

<p>
Lassa quod nesterni spirant opobalsama dracti,<br>
&#160;&#160;&#160;&#160;ultima quod curvo quae cadit nura croco;<br>
poma quod hiberna maturescentia capsa,<br>
&#160;&#160;&#160;&#160;arbole quod verna luxuriosus ager;<br>
de Palatinis dominae quod Serica prelis,<br>
&#160;&#160;&#160;&#160;sucina virginea quod regelata manu;<br>
amphora quod nigri, sed longe, fracta Falerni,<br>
&#160;&#160;&#160;&#160;quod qui Sicanias detinet hortus apes;<br>
quod Cosmi redolent alabastra focique deorum,<br>
&#160;&#160;&#160;&#160;quod modo divitibus lapsa corona comis:<br>
singula quid dicam?  Non sunt satis; omnia misce<br>
&#160;&#160;&#160;&#160;hoc fragrant pueri basia mane mei.<br>
Scire cupis nomen?  Si propter basia, dicam.<br>
&#160;&#160;&#160;&#160;Jurasti.  Nimium scire, Sabine, cupis.
</p>

<p class=shortborder></p>

<p>
<b>IX</B>
</p>

<p>
Clarus fronde Jovis, Romani fama coturni,<br>
&#160;&#160;&#160;&#160;spirat Apellea redditus arte Memor.
</p>

<p class=shortborder></p>

<p>
<b>X</B>
</p>

<p>
Contulit ad saturas ingentia pectora Turnus.<br>
&#160;&#160;&#160;&#160;Cur non ad Memoris carmina?  Frater erat.
</p>

<p class=shortborder></p>

<p>
<b>XI</B>
</p>

<p>
Tolle, puer, calices tepidique toreumata Nili<br>
&#160;&#160;&#160;&#160;et milli secura pocula trade manu<br>
trita patrum labris et tonso pura ministro;<br>
&#160;&#160;&#160;&#160;anticus mensis restituatur honor.<br>
Te potare decet gemma qui Mentora frangis<br>
&#160;&#160;&#160;&#160;in scaphium moechae, Sardanapalle, tuae. 
</p>

<p class=shortborder></p>

<p>
<b>XII</B>
</p>

<p>
Jus tibi natorum vel septem, Zoile, detur,<br>
&#160;&#160;&#160;&#160;dum matrem nemo det tibi, nemo patrem.
</p>

<p class=shortborder></p>

<p>
<b>XIII</B>
</p>

<p>
Quisquis Flaminiam teris, viator,<br>
noli nobile praeterire marmor.<br>
Urbis deliciae salesque Nili,<br>
ars et gratia, lusus et voluptas,<br>
Romani decus et dolor theatri<br>
atque omnes Veneres Cupidinesque<br>
hoc sunt condita, quo Paris, sepulchro.
</p>

<p class=shortborder></p>

<p>
<b>XIV</B>
</p>

<p>
Heredes, nolite brevem sepelire colonum:<br>
&#160;&#160;&#160;&#160;nam terra est illi quantulacumque gravis.
</p>

<p class=shortborder></p>

<p>
<b>XV</B>
</p>

<p>
Sunt chartae mihi quas Catonis uxor<br>
et quas horribiles legant Sabinae:<br>
hic totus volo rideat libellus<br>
et sit nequior omnibus libellis.<br>
Qui vino madeat nec erubescat<br>
pingui sordidus esse Cosmiano,<br>
ludat cum pueris, amet puellas,<br>
nec per circuitus loquatur illam,<br>
ex qua nascimur, omnium parentem,<br>
quam sanctus Numa mentulam vocabat.<br>
Versus hos tamen esse tu memento<br>
Saturnalicios, Apollinaris:<br>
mores non habet hic meos libellus.
</p>

<p class=shortborder></p>

<p>
<b>XVI</B>
</p>

<p>
Qui gravis es nimium, potes hinc jam, lector, abire<br>
&#160;&#160;&#160;&#160;quo libet:  urbanae scripsimus ista togae;<br>
jam mea Lampsacio lascivit pagina versu<br>
&#160;&#160;&#160;&#160;et Tartesiaca concrepat aera manu.<br>
O quotiens rigida pulsabis pallia vena,<br>
&#160;&#160;&#160;&#160;sis gravior Curio Fabricioque licet!<br>
Tu quoque nequitias nostri lususque libelli<br>
&#160;&#160;&#160;&#160;uda, puella, leges, sis Patavina licet.<br>
Erubuit posuitque meum Lucretia librum,<br>
&#160;&#160;&#160;&#160;sed coram Bruto; Brute,recede:  leget.
</p>

<p class=shortborder></p>

<p>
<b>XVII</B>
</p>

<p>
Non omnis nostri nocturna est pagina libri:<br>
&#160;&#160;&#160;&#160;invenies et quod mane, Sabine, legas.
</p>

<p class=shortborder></p>

<p>
<b>XVIII</B>
</p>

<p>
Donasti, Lupe, rus sub urbe nobis;<br>
sed rus est mihi majus in fenestra.<br>
Rus hoc dicere, rus potes vocare?<br>
In quo ruta facit nemus Dianae,<br>
argutae tegit ala quod cicadae,<br>
quod formica die comedit uno,<br>
clusae cui folium rosae corona est;<br>
in quo non magis invenitur herba<br>
quam Cosmi folium piperve crudum;<br>
in quo nec cucumis jacere rectus<br>
nec serpens habitare tota possit.<br>
Urucam male pascit hortus unam,<br>
consumpto moritur culix salicto,<br>
et talpa est mihi fossor atque arator.<br>
Non boletus hiare, non mariscae<br>
ridere aut violae patere possunt.<br>
Finis mus populatur et colono<br>
tamquam sus Calydonius timetur,<br>
et sublata volantis ungue Procnes<br>
in nido seges est hirundinino;<br>
et cum stet sine falce mentulaque,<br>
non est dimidio locus Priapo.<br>
Vix implet cocleam peracta messis,<br>
et mustum nuce condimus picata.<br>
Errasti, Lupe, littera sed una:<br>
nam quo tempore praedium dedisti,<br>
mallem tu mihi prandium dedisses.
</p>

<p class=shortborder></p>

<p>
<b>XIX</B>
</p>

<p>
Quaeris cur nolim te ducere, Galla?  Diserta es<br>
&#160;&#160;&#160;&#160;saepe soloecismum mentula nostra facit. 
</p>

<p class=shortborder></p>

<p>
<b>XX</B>
</p>

<p>
Caesaris Augusti lascivos, livide, versus<br>
&#160;&#160;&#160;&#160;sex lege, qui tristis verba Latina legis:<br>
"Quod futuit Glaphyran Antonius, hanc mihi poenam<br>
&#160;&#160;&#160;&#160;Fulvia constituit, se quoque uti futuam.<br>
Fulviam ego ut futuam?  Quod si me Manius oret<br>
&#160;&#160;&#160;&#160;pedicem?  faciam?  Non puto, si sapiam.<br>
'Aut futue, aut pugnemus' ait.  Quid quod mihi vita<br>
&#160;&#160;&#160;&#160;carior est ipsa mentula?  Signa canant!"<br>
Absolvis lepidos nimirum, Auguste, libellos,<br>
&#160;&#160;&#160;&#160;qui scis Romana simplicitate loqui.
</p>

<p class=shortborder></p>

<p>
<b>XXI</B>
</p>

<p>
Lydia tam laxa est equitis quam culus aeni,<br>
&#160;&#160;&#160;&#160;quam celer arguto qui sonat aere trochus,<br>
quam rota transmisso totiens inpacta petauro,<br>
&#160;&#160;&#160;&#160;quam vetus a crassa calceus udus aqua,<br>
quam quae rara vagos expectant retia turdos,<br>
&#160;&#160;&#160;&#160;quam Pompeiano vela negata Noto,<br>
quam quae de pthisico lapsa est armilla cinaedo,<br>
&#160;&#160;&#160;&#160;culcita Leuconico quam viduata suo,<br>
quam veteres bracae Brittonis pauperis, et quam<br>
&#160;&#160;&#160;&#160;urpe Ravennatis guttur onocrotali.<br>
Hanc in piscina dicor futuisse marina.<br>
&#160;&#160;&#160;&#160;Nescio; piscinam me futuisse puto.
</p>

<p class=shortborder></p>

<p>
<b>XXII</B>
</p>

<p>
Mollia quod nivei duro teris ore Galaesi<br>
&#160;&#160;&#160;&#160;basia, quod nudo cum Ganymede jaces,<br>
&#151;quis negat?&#151;hoc nimium'st.  Sed sit satis; inguina saltem<br>
&#160;&#160;&#160;&#160;parce fututrici sollicitare manu.<br>
Levibus in pueris plus haec quam mentula peccat<br>
&#160;&#160;&#160;&#160;et faciunt digiti praecipitantque virum:
<br>
inde tragus celeresque pili mirandaque matri<br>
&#160;&#160;&#160;&#160;barba, nec in clara balnea luce placent.<br>
Divisit natura marem:  pars una puellis,<br>
&#160;&#160;&#160;&#160;una viris genita est.  Utere parte tua.
</p>

<p class=shortborder></p>

<p>
<b>XXIII</B>
</p>

<p>
Nubere Sila mihi nulla non lege parata est;<br>
&#160;&#160;&#160;&#160;sed Silam nulla ducere lege volo.<br>
Cum tamen instaret,  "deciens mihi dotis in auro<br>
&#160;&#160;&#160;&#160;sponsa dabis" dixi.  "Quid minus esse potest?"<br>
"Nec futuam quamvis prima te nocte maritus,<br>
&#160;&#160;&#160;&#160;communis tecum nec mihi lectus erit;<br>
complectarque meam, nec tu prohibebis, amicam,<br>
&#160;&#160;&#160;&#160;ancillam mittes et mihi jussa tuam.<br>
te spectante dabit nobis lasciva minister basia,<br>
&#160;&#160;&#160;&#160;sive meus sive erit ille tuus.<br>
Ad cenam venies, sed sic divisa recumbes<br>
&#160;&#160;&#160;&#160;ut non tangantur pallia nostra tuis.<br>
Oscula rara dabis nobis et non dabis ultro,<br>
&#160;&#160;&#160;&#160;nec quasi nupta dabis sed quasi mater anus.<br>
Si potes ista pati, si nil perferre recusas,<br>
&#160;&#160;&#160;&#160;invenies qui te ducere, Sila, velit."
</p>

<p class=shortborder></p>

<p>
<b>XXIV</B>
</p>

<p>
Dum te prosequor et domum reduco,<br>
aurem dum tibi praesto garrienti,<br>
et quidquid loqueris facisque laudo,<br>
quot versus poterant, Labulle, nasci!<br>
Hoc damnum tibi non videtur esse,<br>
si quod Roma legit, requirit hospes,<br>
non deridet eques, tenet senator,<br>
laudat causidicus, poeta carpit,<br>
propter te perit?  Hoc, Labulle, verum'st?<br>
Hoc quisquam ferat?  Ut tibi tuorum<br>
sit major numerus togatulorum,<br>
librorum mihi sit minor meorum?<br>
Triginta prope jam diebus una est<br>
nobis pagina vix peracta.  Sic fit<br>
cum cenare domi poeta non vult.
</p>

<p class=shortborder></p>

<p>
<b>XXV</B>
</p>

<p>
Illa salax nimium nec paucis nota puellis<br>
&#160;&#160;&#160;&#160;stare Lino des&icirc;t mentula.  Lingua, cave.
</p>

<p class=shortborder></p>

<p>
<b>XXVI</B>
</p>

<p>
O mihi grata quies, o blanda, Telesphore, cura,<br>
&#160;&#160;&#160;&#160;qualis in amplexu non fuit ante meo,<br>
basia da nobis vetulo, puer, uda Falerno,<br>
&#160;&#160;&#160;&#160;pocula da labris facta minora tuis.<br>
Addideris super haec Veneris si gaudia vera,<br>
&#160;&#160;&#160;&#160;esse negem melius cum Ganymede Jovi.
</p>

<p class=shortborder></p>

<p>
<b>XXVII</B>
</p>

<p>
Ferreus es, si stare potest tibi mentula, Flacce,<br>
&#160;&#160;&#160;&#160;cum te sex cyathos orat amica gari,<br>
vel duo frusta rogat cybii tenuemve lacertum<br>
&#160;&#160;&#160;&#160;nec dignam toto se botryone putat;<br>
cui portat gaudens ancilla paropside rubra<br>
&#160;&#160;&#160;&#160;allecem, sed quam protinus illa voret;<br>
aut cum perfricuit frontem posuitque pudorem,<br>
&#160;&#160;&#160;&#160;sucida palliolo vellera quinque petit.<br>
At mea me libram foliati poscat amica,<br>
&#160;&#160;&#160;&#160;aut virides gemmas sardonychasve pares,<br>
nec nisi prima velit de Tusco Serica vico<br>
&#160;&#160;&#160;&#160;aut centum aureolos sic velut aera roget.<br>
Nunc tu velle putas haec me donare puellae?<br>
&#160;&#160;&#160;&#160;Nolo, sed his ut sit digna puella volo.
</p>

<p class=shortborder></p>

<p>
<b>XXVIII</B>
</p>

<p>
Invasit medici Nasica phreneticus Eucti<br>
&#160;&#160;&#160;&#160;et percidit Hylan.  Hic, puto, sanus erat.
</p>

<p class=shortborder></p>

<p>
<b>XXIX</B>
</p>

<p>
Languida cum vetula tractare virilia dextra<br>
&#160;&#160;&#160;&#160;coepisti, jugulor pollice, Phylli, tuo.<br>
Jam cum me murem, cum me tua lumina dicis,<br>
&#160;&#160;&#160;&#160;horis me refici vix puto posse decem.<br>
Blanditias nescis:  "dabo" dic "tibi milia centum<br>
&#160;&#160;&#160;&#160;et dabo Setini jugera certa soli;<br>
accipe vina, domum, pueros, chrysendeta, mensas."<br>
&#160;&#160;&#160;&#160;Nil opus est digitis:  sic mihi, Phylli, frica.
</p>

<p class=shortborder></p>

<p>
<b>XXX</B>
</p>

<p>
Os male causidicis et dicis olere poetis.<br>
&#160;&#160;&#160;&#160;Sed fellatori, Zoile, pejus olet.
</p>

<p class=shortborder></p>

<p>
<b>XXXI</B>
</p>

<p>
Atreus Caecilius cucurbitarum:<br>
sic illas quasi filios Thyestae<br>
in partes lacerat secatque mille.<br>
Gustu protinus has edes in ipso,<br>
has prima feret alteraque cena.<br>
Has cena tibi tertia reponet,<br>
hinc seras epidipnidas parabit.<br>
Hinc pistor fatuas facit placentas,<br>
hinc et multiplices struit tabellas<br>
et notas caryotidas theatris.<br>
Hinc exit varium coco minutal,<br>
hinc lentem positam fabamque credas;<br>
boletos imitatur et botellos,<br>
et caudam cybii brevesque maenas.<br>
Hinc bellarius experitur artes,<br>
ut condat vario vafer sapore<br>
in rutae folium Capelliana.<br>
Sic implet gabatas paropsidasque,<br>
et leves scutulas cavasque lances.<br>
Hoc lautum vocat, hoc putat venustum,<br>
unum ponere ferculis tot assem.
</p>

<p class=shortborder></p>

<p>
<b>XXXII</B>
</p>

<p>
Nec toga nec focus est nec tritus cimice lectus<br>
&#160;&#160;&#160;&#160;nec tibi de bibula sarta palude teges,<br>
nec puer aut senior, nulla est ancilla nec infans,<br>
&#160;&#160;&#160;&#160;nec sera nec clavis nec canis atque calix.<br>
Tu tamen affectas, Nestor, dici atque videri<br>
&#160;&#160;&#160;&#160;pauper et in populo quaeris habere locum.<br>
Mentiris vanoque tibi blandiris honore.<br>
&#160;&#160;&#160;&#160;Non est paupertas, Nestor, habere nihil.
</p>

<p class=shortborder></p>

<p>
<b>XXXIII</B>
</p>

<p>
Saepius ad palmam prasinus post fata Neronis<br>
&#160;&#160;&#160;&#160;pervenit et victor praemia plura refert.<br>
I nunc, livor edax, dic te cessisse Neroni:<br>
&#160;&#160;&#160;&#160;vicit nimirum non Nero, sed prasinus.
</p>

<p class=shortborder></p>

<p>
<b>XXXIV</B>
</p>

<p>
Aedes emit Aper, sed quas nec noctua vellet<br>
&#160;&#160;&#160;&#160;esse suas; adeo nigra vetusque casa est.<br>
Vicinos illi nitidos Maro possidet hortos.<br>
&#160;&#160;&#160;&#160;Cenabit belle, non habitabit Aper.
</p>

<p class=shortborder></p>

<p>
<b>XXXV</B>
</p>

<p>
Ignotos mihi cum voces trecentos,<br>
quare non veniam vocatus ad te<br>
miraris quererisque litigasque.<br>
Solus ceno, Fabulle, non libenter.
</p>

<p class=shortborder></p>

<p>
<b>XXXVI</B>
</p>

<p>
Gaius hanc lucem gemma mihi Julius alba<br>
&#160;&#160;&#160;&#160;signat, io, votis redditus ecce meis.<br>
Desperasse juvat veluti jam rupta sororum<br>
&#160;&#160;&#160;&#160;fila; minus gaudent qui timuere nihil.<br>
Hypne, quid expectas, piger?  Immortale Falernum<br>
&#160;&#160;&#160;&#160;funde, senem poscunt talia vota cadum:<br>
quincunces et sex cyathos besemque bibamus,<br>
&#160;&#160;&#160;&#160;"Gaius" ut fiat "Julius" et "Proculus."
</p>

<p class=shortborder></p>

<p>
<b>XXXVII</B>
</p>

<p>
Zoile, quid tota gemmam praecingere libra<br>
&#160;&#160;&#160;&#160;te juvat et miserum perdere sardonycha?<br>
Anulus iste tuis fuerat modo cruribus aptus:<br>
&#160;&#160;&#160;&#160;non eadem digitis pondera conveniunt.
</p>

<p class=shortborder></p>

<p>
<b>XXXVIII</B>
</p>

<p>
Mulio viginti ven&icirc;t modo milibus, Aule.<br>
&#160;&#160;&#160;&#160;Miraris pretium tam grave?  Surdus erat.
</p>

<p class=shortborder></p>

<p>
<b>XXXIX</B>
</p>

<p>
Cunarum fueras motor, Charideme, mearum<br>
&#160;&#160;&#160;&#160;et pueri custos assiduusque comes.<br>
Jam mihi nigrescunt tonsa sudaria barba<br>
&#160;&#160;&#160;&#160;et queritur labris puncta puella meis;<br>
sed tibi non crevi; te noster vilicus horret,<br>
&#160;&#160;&#160;&#160;te dispensator, te domus ipsa pavet.<br>
Ludere nec nobis nec tu permittis amare;<br>
&#160;&#160;&#160;&#160;nil mihi vis et vis cuncta licere tibi.<br>
Corripis, observas, quereris, suspiria ducis,<br>
&#160;&#160;&#160;&#160;et vix a ferulis temperat ira tua.<br>
Si Tyrios sumpsi cultus unxive capillos,<br>
&#160;&#160;&#160;&#160;exclamas "numquam fecerat ista pater";<br>
et numeras nostros astricta fronte trientes,<br>
&#160;&#160;&#160;&#160;tamquam de cella sit cadus ille tua.<br>
desine; non possum libertum ferre Catonem.<br>
&#160;&#160;&#160;&#160;Esse virum jam me dicet amica tibi.
</p>

<p class=shortborder></p>

<p>
<b>XL</B>
</p>

<p>
Formosam Glyceran amat Lupercus<br>
et solus tenet imperatque solus.<br>
Quam toto sibi mense non fututam<br>
cum tristis quereretur et roganti<br>
causam reddere vellet Aeliano,<br>
respondit Glycerae dolere dentes.
</p>

<p class=shortborder></p>

<p>
<b>XLI</B>
</p>

<p>
Indulget pecori nimium dum pastor Amyntas<br>
&#160;&#160;&#160;&#160;et gaudet fama luxuriaque gregis,<br>
cedentes oneri ramos silvamque pluentem<br>
&#160;&#160;&#160;&#160;vicit, concussas ipse secutus opes.<br>
Triste nemus dirae vetuit superesse ruinae<br>
&#160;&#160;&#160;&#160;damnavitque rogis noxia ligna pater.<br>
Pingues, Lygde, sues habeat vicinus Iollas:<br>
&#160;&#160;&#160;&#160;te satis est nobis annumerare pecus.
</p>

<p class=shortborder></p>

<p>
<b>XLII</B>
</p>

<p>
Vivida cum poscas epigrammata, mortua ponis<br>
&#160;&#160;&#160;&#160;lemmata.  Qui fieri, Caeciliane, potest?<br>
Mella jubes Hyblaea tibi vel Hymettia nasci,<br>
&#160;&#160;&#160;&#160;et thyma Cecropiae Corsica ponis api!
</p>

<p class=shortborder></p>

<p>
<b>XLIII</B>
</p>

<p>
Deprensum in puero tetricis me vocibus, uxor,<br>
&#160;&#160;&#160;&#160;corripis et culum te quoque habere refers.<br>
Dixit idem quotiens lascivo Juno Tonanti!<br>
&#160;&#160;&#160;&#160;Ille tamen grandi cum Ganymede jacet.<br>
Incurvabat Hylan posito Tirynthius arcu:<br>
&#160;&#160;&#160;&#160;tu Megaran credis non habuisse natis?<br>
Torquebat Phoebum Daphne fugitiva:  sed illas<br>
&#160;&#160;&#160;&#160;Oebalius flammas jussit abire puer.<br>
Briseis multum quamvis aversa jaceret,<br>
&#160;&#160;&#160;&#160;Aeacidae propior levis amicus erat.<br>
Parce tuis igitur dare mascula nomina rebus<br>
&#160;&#160;&#160;&#160;teque puta cunnos, uxor, habere duos.
</p>

<p class=shortborder></p>

<p>
<b>XLIV</B>
</p>

<p>
Orbus es et locuples et Bruto consule natus:<br>
&#160;&#160;&#160;&#160;esse tibi veras credis amicitias?<br>
Sunt verae, sed quas juvenis, quas pauper habebas.<br>
&#160;&#160;&#160;&#160;Qui novus est, mortem diligit ille tuam.
</p>

<p class=shortborder></p>

<p>
<b>XLV</B>
</p>

<p>
Intrasti quotiens inscriptae limina cellae,<br>
&#160;&#160;&#160;&#160;seu puer arrisit sive puella tibi,<br>
contentus non es foribus veloque seraque,<br>
&#160;&#160;&#160;&#160;secretumque jubes grandius esse tibi:<br>
oblinitur minimae si qua est suspicio rimae<br>
&#160;&#160;&#160;&#160;punctaque lasciva quae terebrantur acu.<br>
Nemo est tam teneri tam sollicitique pudoris<br>
&#160;&#160;&#160;&#160;qui vel pedicat, Canthare, vel futuit.
</p>

<p class=shortborder></p>

<p>
<b>XLVI</B>
</p>

<p>
Jam nisi per somnum non arrigis et tibi, Mevi,<br>
&#160;&#160;&#160;&#160;incipit in medios mejere verpa pedes,<br>
truditur et digitis pannucea mentula lassis<br>
&#160;&#160;&#160;&#160;nec levat extinctum sollicitata caput.<br>
Quid miseros frustra cunnos culosque lacessis?<br>
&#160;&#160;&#160;&#160;Summa petas:  illic mentula vivit anus.
</p>

<p class=shortborder></p>

<p>
<b>XLVII</B>
</p>

<p>
Omnia femineis quare dilecta catervis<br>
&#160;&#160;&#160;&#160;balnea devitat Lattara?  Ne futuat.<br>
Cur nec Pompeia lentus spatiatur in umbra<br>
&#160;&#160;&#160;&#160;nec petit Inachidos limina?  Ne futuat.<br>
Cur Lacedaemonio luteum ceromate corpus<br>
&#160;&#160;&#160;&#160;perfundit gelida Virgine?  Ne futuat.<br>
cum sic feminei generis contagia vitet,<br>
&#160;&#160;&#160;&#160;cur lingit cunnum Lattara?  Ne futuat.
</p>

<p class=shortborder></p>

<p>
<b>XLVIII</B>
</p>

<p>
Silius haec magni celebrat monumenta Maronis,<br>
&#160;&#160;&#160;&#160;jugera facundi qui Ciceronis habet.<br>
Heredem dominumque sui tumulive larisve<br>
&#160;&#160;&#160;&#160;non alium mallet nec Maro nec Cicero.
</p>

<p class=shortborder></p>

<p>
<b>XLVIX  (L)</b><p>
Nulla est hora tibi qua non me, Phylli, furentem<br>
&#160;&#160;&#160;&#160;despolies:  tanta calliditate rapis.<br>
Nunc plorat speculo fallax ancilla relicto,<br>
&#160;&#160;&#160;&#160;gemma vel a digito vel cadit aure lapis;<br>
nunc furtiva lucrifieri bombycina poscunt,<br>
&#160;&#160;&#160;&#160;profertur Cosmi nunc mihi siccus onyx;<br>
amphora nunc petitur nigri cariosa Falerni,<br>
&#160;&#160;&#160;&#160;expiet ut somnos garrula saga tuos;<br>
nunc ut emam grandemve lupum mullumve bilibrem,<br>
&#160;&#160;&#160;&#160;indixit cenam dives amica tibi.<br>
Sit pudor et tandem veri respectus et aequi:<br>
&#160;&#160;&#160;&#160;nil tibi, Phylli, nego; nil mihi, Phylli, nega.
</p>

<p class=shortborder></p>

<p>
<b>L  (XLIX)</b><p>
Jam prope desertos cineres et sancta Maronis<br>
&#160;&#160;&#160;&#160;nomina qui coleret pauper et unus erat.<br>
Silius [optatae] succurrere censuit umbrae,<br>
&#160;&#160;&#160;&#160;et vates vatem non minor ipse colit.
</p>

<p class=shortborder></p>

<p>
<b>LI</B>
</p>

<p>
Tanta est quae Titio columna pendet<br>
quantam Lampsaciae colunt puellae.<br>
Hic nullo comitante nec molesto<br>
thermis grandibus et suis lavatur.<br>
Anguste Titius tamen lavatur.
</p>

<p class=shortborder></p>

<p>
<b>LII</B>
</p>

<p>
Cenabis belle, Juli Cerialis, apud me;<br>
&#160;&#160;&#160;&#160;condicio est melior si tibi nulla, veni.<br>
Octavam poteris servare; lavabimur una:<br>
&#160;&#160;&#160;&#160;scis quam sint Stephani balnea juncta mihi.<br>
Prima tibi dabitur ventri lactuca movendo<br>
&#160;&#160;&#160;&#160;utilis, et porris fila resecta suis,<br>
mox vetus et tenui major cordyla lacerto,<br>
&#160;&#160;&#160;&#160;sed quam cum rutae frondibus ova tegant;<br>
altera non deerunt leni versata favilla,<br>
&#160;&#160;&#160;&#160;et Velabrensi massa coacta foco,<br>
et quae Picenum senserunt frigus olivae.<br>
&#160;&#160;&#160;&#160;Haec satis in gustu.  Cetera nosse cupis?<br>
Mentiar, ut venias:  pisces, coloephia, sumen,<br>
&#160;&#160;&#160;&#160;et chortis saturas atque paludis aves,<br>
quae nec Stella solet rara nisi ponere cena.<br>
&#160;&#160;&#160;&#160;Plus ego polliceor:  nil recitabo tibi,<br>
ipse tuos nobis relegas licet usque Gigantas,<br>
&#160;&#160;&#160;&#160;rura vel aeterno proxima Vergilio.
</p>

<p class=shortborder></p>

<p>
<b>LIII</B>
</p>

<p>
Claudia caeruleis cum sit Rufina Britannis<br>
&#160;&#160;&#160;&#160;edita, quam Latiae pectora gentis habet!<br>
Quale decus formae!  Romanam credere matres<br>
&#160;&#160;&#160;&#160;Italides possunt, Atthides esse suam.<br>
Di bene quod sancto peperit fecunda marito,<br>
&#160;&#160;&#160;&#160;quod sperat generos quodque puella nurus.<br>
Sic placeat superis, ut conjuge gaudeat uno<br>
&#160;&#160;&#160;&#160;et semper natis gaudeat illa tribus.
</p>

<p class=shortborder></p>

<p>
<b>LIV</B>
</p>

<p>
Unguenta et casias et olentem funera murram<br>
&#160;&#160;&#160;&#160;turaque de medio semicremata rogo<br>
et quae de Stygio rapuisti cinnama lecto,<br>
&#160;&#160;&#160;&#160;improbe, de turpi, Zoile, redde sinu.<br>
A pedibus didicere manus Deccare protervae.<br>
&#160;&#160;&#160;&#160;non miror furem, qui fugitivus eras.
</p>

<p class=shortborder></p>

<p>
<b>LV</B>
</p>

<p>
Hortatur fieri quod te Lupus, Urbice, patrem,<br>
&#160;&#160;&#160;&#160;ne credas; nihil est quod minus ille velit.<br>
Ars est captandi quod nolis velle videri;<br>
&#160;&#160;&#160;&#160;ne facias optat quod rogat ut facias.<br>
Dicat praegnantem tua se Cosconia tantum:<br>
&#160;&#160;&#160;&#160;pallidior fiet jam pariente Lupus.<br>
At tu consilio videaris ut usus amici,<br>
&#160;&#160;&#160;&#160;sic morere ut factum te putet esse patrem.
</p>

<p class=shortborder></p>

<p>
<b>LVI</B>
</p>

<p>
Quod nimium mortem, Chaeremon Stoice, laudas,<br>
&#160;&#160;&#160;&#160;vis animum mirer suspiciamque tuum?<br>
hanc tibi virtutem fracta facit urceus ansa,<br>
&#160;&#160;&#160;&#160;et tristis nullo qui tepet igne focus,<br>
et teges et cimex et nudi sponda grabati,<br>
&#160;&#160;&#160;&#160;et brevis atque eadem nocte dieque toga.<br>
O quam magnus homo es, qui faece rubentis aceti<br>
&#160;&#160;&#160;&#160;et stipula et nigro pane carere potes!<br>
Leuconicis agedum tumeat tibi culcita lanis<br>
&#160;&#160;&#160;&#160;constringatque tuos purpura pexa toros,<br>
dormiat et tecum modo qui, dum Caecuba miscet,<br>
&#160;&#160;&#160;&#160;convivas roseo torserat ore puer:<br>
o quam tu cupies ter vivere Nestoris annos<br>
&#160;&#160;&#160;&#160;et nihil ex ulla perdere luce voles!<br>
rebus in angustis facile est contemnere vitam:<br>
&#160;&#160;&#160;&#160;fortiter ille facit qui miser esse potest.
</p>

<p class=shortborder></p>

<p>
<b>LVII</B>
</p>

<p>
Miraris docto quod carmina mitto, Severe,<br>
&#160;&#160;&#160;&#160;ad cenam cum te, docte Severe, vocem?<br>
Juppiter ambrosia satur est et nectare vivit;<br>
&#160;&#160;&#160;&#160;nos tamen exta Jovi cruda merumque damus.<br>
Omnia cum tibi sint dono concessa deorum,<br>
&#160;&#160;&#160;&#160;si quod habes non vis, ergo quid accipies?
</p>

<p class=shortborder></p>

<p>
<b>LVIII</B>
</p>

<p>
Cum me velle vides tentumque, Telesphore, sentis,<br>
&#160;&#160;&#160;&#160;magna rogas&#151;puta me velle negare:  licet?&#151;<br>
et nisi juratus dixi "dabo", subtrahis illas, <br>
&#160;&#160;&#160;&#160;permittunt in me quae tibi multa, natis.<br>
Quid si me tonsor, cum stricta novacula supra est,<br>
&#160;&#160;&#160;&#160;tunc libertatem divitiasque roget?<br>
Promittam; neque enim rogat illo tempore tonsor,<br>
&#160;&#160;&#160;&#160;latro rogat; res est imperiosa timor:<br>
sed fuerit curva cum tuta novacula theca,<br>
&#160;&#160;&#160;&#160;frangam tonsori crura manusque simul.<br>
At tibi nil faciam, sed lota mentula lana<br>
&#160;&#160;&#160;&#160;<i>laikazein</I> cupidae dicet avaritiae.
</p>

<p class=shortborder></p>

<p>
<b>LIX</B>
</p>

<p>
&#160;&#160;&#160;&#160;Senos Charinus omnibus digitis gerit<br>
&#160;&#160;&#160;nec nocte ponit anulos<br>
&#160;&#160;&#160;&#160;nec cum lavatur.  Causa quae sit quaeritis?<br>
&#160;&#160;&#160;dactyliothecam non habet.
</p>

<p class=shortborder></p>

<p>
<b>LX</B>
</p>

<p>
Sit Phlogis an Chione Veneri magis apta requiris?<br>
&#160;&#160;&#160;&#160;pulchrior est Chione; sed Phlogis ulcus habet;<br>
ulcus habet Priami quod tendere possit alutam<br>
&#160;&#160;&#160;&#160;quodque senem Pelian non sinat esse senem;<br>
ulcus habet quod habere suam vult quisque puellam,<br>
&#160;&#160;&#160;&#160;quod sanare Criton, non quod Hygia potest.<br>
At Chione non sentit opus nec vocibus ullis<br>
&#160;&#160;&#160;&#160;adjuvat, absentem marmoreamve putes.<br>
Exorare, dei, si vos tam magna liceret<br>
&#160;&#160;&#160;&#160;et bona velletis tam pretiosa dare,<br>
hoc quod habet Chione corpus faceretis haberet<br>
&#160;&#160;&#160;&#160;ut Phlogis, et Chione quod Phlogis ulcus habet.
</p>

<p class=shortborder></p>

<p>
<b>LXI</B>
</p>

<p>
Lingua maritus, moechus ore Nanneius,<br>
Summemmianis inquinatior buccis,<br>
quem cum fenestra vidit a Suburana<br>
obscena nudum Leda, fornicem cludit<br>
mediumque mavult basiare quam summum,<br>
modo qui per omnes viscerum tubos ibat<br>
et voce certa consciaque dicebat<br>
puer an puella matris esset in ventre,<br>
(gaudete cunni; vestra namque res acta est)<br>
arrigere linguam non potest fututricem.<br>
Nam dum tumenti mersus haeret in vulva<br>
et vagientes intus audit infantes,<br>
partem gulosam solvit indecens morbus.<br>
Nec purus esse nunc potest nec impurus.
</p>

<p class=shortborder></p>

<p>
<b>LXII</B>
</p>

<p>
Lesbia se jurat gratis numquam esse fututam.<br>
&#160;&#160;&#160;&#160;Verum'st.  Cum futui vult, numerare solet.
</p>

<p class=shortborder></p>

<p>
<b>LXIII</B>
</p>

<p>
Spectas nos, Philomuse, cum lavamur,<br>
et quare mihi tam mutuniati<br>
sint leves pueri subinde quaeris.<br>
Dicam simpliciter tibi roganti:<br>
pedicant, Philomuse, curiosos.
</p>

<p class=shortborder></p>

<p>
<b>LXIV</B>
</p>

<p>
Nescio tam multis quid scribas, Fauste, puellis:<br>
&#160;&#160;&#160;&#160;hoc scio, quod scribit nulla puella tibi.
</p>

<p class=shortborder></p>

<p>
<b>LXV</B>
</p>

<p>
Sescenti cenant a te, Justine, vocati<br>
&#160;&#160;&#160;&#160;lucis ad officium quae tibi prima fuit.<br>
Inter quos, memini, non ultimus esse solebam;<br>
&#160;&#160;&#160;&#160;nec locus hic nobis invidiosus erat.<br>
Postera sed festae reddis sollemnia mensae:<br>
&#160;&#160;&#160;&#160;sescentis hodie, cras mihi natus eris.
</p>

<p class=shortborder></p>

<p>
<b>LXVI</B>
</p>

<p>
Et delator es et calumniator,<br>
et fraudator es et negotiator,<br>
et fellator es et lanista.  Miror<br>
quare non habeas, Vacerra, nummos.
</p>

<p class=shortborder></p>

<p>
<b>LXVII</B>
</p>

<p>
Nil mihi das vivus; dicis post fata daturum.<br>
&#160;&#160;&#160;&#160;Si non es stultus, scis, Maro, quid cupiam.
</p>

<p class=shortborder></p>

<p>
<b>LXVIII</B>
</p>

<p>
Parva rogas magnos; sed non dant haec quoque magni.<br>
&#160;&#160;&#160;&#160;Ut pudeat levius, tu, Matho, magna roga.
</p>

<p class=shortborder></p>

<p>
<b>LXIX</B>
</p>

<p>
Amphitheatrales inter nutrita magistros<br>
&#160;&#160;&#160;&#160;venatrix, silvis aspera, blanda domi,<br>
Lydia dicebar, domino fidissima Dextro,<br>
&#160;&#160;&#160;&#160;qui non Erigones mallet habere canem,<br>
nec qui Dictaea Cephalum de gente secutus<br>
&#160;&#160;&#160;&#160;luciferae pariter venit ad astra deae.<br>
Non me longa dies nec inutilis abstulit aetas,<br>
&#160;&#160;&#160;&#160;qualia Dulichio fata fuere cani:<br>
fulmineo spumantis apri sum dente perempta,<br>
&#160;&#160;&#160;&#160;quantus erat, Calydon, aut, Erymanthe, tuus.<br>
Nec queror infernas quamvis cito rapta sub umbras.<br>
&#160;&#160;&#160;&#160;Non potui fato nobiliore mori.
</p>

<p class=shortborder></p>

<p>
<b>LXX</B>
</p>

<p>
Vendere, Tucca, potes centenis milibus emptos?<br>
&#160;&#160;&#160;&#160;Plorantis dominos vendere, Tucca, potes?<br>
Nec te blanditiae, nec verba rudesve querelae,<br>
&#160;&#160;&#160;&#160;nec te dente tuo saucia colla movent?<br>
ah facinus!  Tunica patet inguen utrimque levata,<br>
&#160;&#160;&#160;&#160;inspiciturque tua mentula facta manu.<br>
Si te delectat numerata pecunia, vende<br>
&#160;&#160;&#160;&#160;argentum, mensas, murrina, rura, domum;<br>
vende senes servos, ignoscent, vende paternos:<br>
&#160;&#160;&#160;&#160;ne pueros vendas, omnia vende miser.<br>
Luxuria est emere hos&#151;quis enim dubitatve negatve?&#151;<br>
&#160;&#160;&#160;&#160;sed multo major vendere luxuria est.
</p>

<p class=shortborder></p>

<p>
<b>LXXI</B>
</p>

<p>
Hystericam vetulo se dixerat esse marito<br>
&#160;&#160;&#160;&#160;et queritur futui Leda necesse sibi;<br>
sed flens atque gemens tanti negat esse salutem<br>
&#160;&#160;&#160;&#160;seque refert potius proposuisse mori.<br>
Vir rogat ut vivat virides nec deserat annos,<br>
&#160;&#160;&#160;&#160;et fieri quod jam non facit ipse sinit.<br>
Protinus accedunt medici medicaeque recedunt,<br>
&#160;&#160;&#160;&#160;tollunturque pedes.  O medicina gravis!
</p>

<p class=shortborder></p>

<p>
<b>LXXII</B>
</p>

<p>
Drauci Natta sui vorat pipinnam,<br>
collatus cui gallus est Priapus.
</p>

<p class=shortborder></p>

<p>
<b>LXXIII</B>
</p>

<p>
Venturum juras semper mihi, Lygde, roganti<br>
&#160;&#160;&#160;&#160;constituisque horam constituisque locum.<br>
Cum frustra jacui longa prurigine tentus,<br>
&#160;&#160;&#160;&#160;succurrit pro te saepe sinistra mihi.<br>
Quid precer, o fallax, meritis et moribus istis?<br>
&#160;&#160;&#160;&#160;Umbellam luscae, Lygde, feras dominae.
</p>

<p class=shortborder></p>

<p>
<b>LXXIV</B>
</p>

<p>
Curandum penem commisit Baccara Raetus<br>
&#160;&#160;&#160;&#160;rivali medico.  Baccara Gallus erit.
</p>

<p class=shortborder></p>

<p>
<b>LXXV</B>
</p>

<p>
Theca tectus ahenea lavatur<br>
tecum, Caelia, servus; ut quid, oro,<br>
non sit cum citharoedus aut choraules?<br>
Non vis, ut puto, mentulam videre.<br>
Quare cum populo lavaris ergo?<br>
Omnes an tibi nos sumus spadones?<br>
Ergo, ne videaris invidere,<br>
servo, Caelia, fibulam remitte.
</p>

<p class=shortborder></p>

<p>
<b>LXXVI</B>
</p>

<p>
Solvere, Paete, decem tibi me sestertia cogis,<br>
&#160;&#160;&#160;&#160;perdiderit quoniam Bucco ducenta tibi.<br>
Ne noceant, oro, mihi non mea crimina:  tu qui<br>
&#160;&#160;&#160;&#160;bis centena potes perdere, perde decem.
</p>

<p class=shortborder></p>

<p>
<b>LXXVII</B>
</p>

<p>
In omnibus Vacerra quod conclavibus<br>
consumit horas et die toto sedet,<br>
cenaturit Vacerra, non cacaturit.
</p>

<p class=shortborder></p>

<p>
<b>LXXVIII</B>
</p>

<p>
Utere femineis complexibus, utere, Victor,<br>
&#160;&#160;&#160;&#160;ignotumque sibi mentula discat opus. <br>
Flammea texuntur sponsae, jam virgo paratur,<br>
&#160;&#160;&#160;&#160;tondebit pueros jam nova nupta tuos.<br>
Pedicare semel cupido dabit illa marito,<br>
&#160;&#160;&#160;&#160;dum metuit teli vulnera prima novi:<br>
saepius hoc fieri nutrix materque vetabunt<br>
&#160;&#160;&#160;&#160;et dicent:  "uxor, non puer, ista tibi est."<br>
Heu quantos aestus, quantos patiere labores,<br>
&#160;&#160;&#160;&#160;si fuerit cunnus res peregrina tibi!<br>
Ergo Suburanae tironem trade magistrae.<br>
&#160;&#160;&#160;&#160;Illa virum faciet; non bene virgo docet.
</p>

<p class=shortborder></p>

<p>
<b>LXXIX</B>
</p>

<p>
Ad primum decima lapidem quod venimus hora,<br>
&#160;&#160;&#160;&#160;arguimur lentae crimine pigritiae.<br>
Non est ista viae, non est mea, sed tua culpa est,<br>
&#160;&#160;&#160;&#160;misisti mulas qui mihi, Paete, tuas.
</p>

<p class=shortborder></p>

<p>
<b>LXXX</B>
</p>

<p>
Litus beatae Veneris aureum Baias,<br>
Baias superbae blanda dona Naturae,<br>
ut mille laudem, Flacce, versibus Baias,<br>
laudabo digne non satis tamen Baias.<br>
Sed Martialem malo, Flacce, quam Baias.<br>
Optare utrumque pariter improbi votum'st.<br>
Quod si deorum munere hoc mihi detur,<br>
quid gaudiorum'st Martialis et Baiae!
</p>

<p class=shortborder></p>

<p>
<b>LXXXI</B>
</p>

<p>
Cum sene communem vexat spado Dindymus Aeglen<br>
&#160;&#160;&#160;&#160;et jacet in medio sicca puella toro.<br>
Viribus hic, operi non est hic utilis annis:<br>
&#160;&#160;&#160;&#160;ergo sine effectu prurit utrique labor.<br>
Supplex illa rogat pro se miserisque duobus,<br>
&#160;&#160;&#160;&#160;hunc juvenem facias, hunc, Cytherea, virum.
</p>

<p class=shortborder></p>

<p>
<b>LXXXII</B>
</p>

<p>
A Sinuessanis conviva Philostratus undis<br>
&#160;&#160;&#160;&#160;conductum repetens nocte jubente larem<br>
paene imitatus obit saevis Elpenora fatis,<br>
&#160;&#160;&#160;&#160;praeceps per longos dum ruit usque gradus.<br>
Non esset, Nymphae, tam magna pericula passus<br>
&#160;&#160;&#160;&#160;si potius vestras ille bibisset aquas.
</p>

<p class=shortborder></p>

<p>
<b>LXXXIII</B>
</p>

<p>
Nemo habitat gratis nisi dives et orbus apud te.<br>
&#160;&#160;&#160;&#160;Nemo domum pluris, Sosibiane, locat.
</p>

<p class=shortborder></p>

<p>
<b>LXXXIV</B>
</p>

<p>
Qui nondum Stygias descendere quaerit ad umbras<br>
&#160;&#160;&#160;&#160;tonsorem fugiat, si sapit, Antiochum.<br>
Alba minus saevis lacerantur bracchia cultris,<br>
&#160;&#160;&#160;&#160;cum furit ad Phrygios enthea turba modos;<br>
mitior implicitas Alcon secat enterocelas<br>
&#160;&#160;&#160;&#160;fractaque fabrili dedolat ossa manu.<br>
Tondeat hic inopes Cynicos et Stoica menta<br>
&#160;&#160;&#160;&#160;collaque pulverea nudet equina juba.<br>
Hic miserum Scythica sub rupe Promethea radat,<br>
&#160;&#160;&#160;&#160;carnificem nudo pectore poscet avem;<br>
ad matrem fugiet Pentheus, ad Macnadas Orpheus,<br>
&#160;&#160;&#160;&#160;Antiochi tantum barbara tela sonent.<br>
Haec quaecumque meo numeratis stigmata mento,<br>
&#160;&#160;&#160;&#160;in vetuli pyctae qualia fronte sedent,<br>
non iracundis fecit gravis unguibus uxor:<br>
&#160;&#160;&#160;&#160;Antiochi ferrum est et scelerata manus.<br>
Unus de cunctis animalibus hircus habet cor:<br>
&#160;&#160;&#160;&#160;barbatus vivit, ne ferat Antiochum.
</p>

<p class=shortborder></p>

<p>
<b>LXXXV</B>
</p>

<p>
Sidere percussa est subito tibi, Zoile, lingua,<br>
&#160;&#160;&#160;&#160;dum lingis.  Certe, Zoile, nunc futuis.
</p>

<p class=shortborder></p>

<p>
<b>LXXXVI</B>
</p>

<p>
Leniat ut fauces medicus, quas aspera vexat<br>
&#160;&#160;&#160;&#160;assidue tussis, Parthenopaee, tibi,<br>
mella dari nucleosque jubet dulcesque placentas<br>
&#160;&#160;&#160;&#160;et quidquid pueros non sinit esse truces.<br>
At tu non cessas totis tussire diebus.<br>
&#160;&#160;&#160;&#160;Non est haec tussis, Parthenopaee, gula est.
</p>

<p class=shortborder></p>

<p>
<b>LXXXVII</B>
</p>

<p>
Dives eras quondam: sed tunc pedico fuisti<br>
&#160;&#160;&#160;&#160;et tibi nulla diu femina nota fuit.<br>
Nunc sectaris anus.  O quantum cogit egestas!<br>
&#160;&#160;&#160;&#160;Illa fututorem te, Charideme, facit.
</p>

<p class=shortborder></p>

<p>
<b>LXXXVIII</B>
</p>

<p>
Multis jam, Lupe, posse se diebus<br>
pedicare negat Carisianus.<br>
Causam cum modo quaererent sodales,<br>
ventrem dixit habere se solutum.
</p>

<p class=shortborder></p>

<p>
<b>LXXXIX</B>
</p>

<p>
Intactas quare mittis mihi, Polla, coronas?<br>
&#160;&#160;&#160;&#160;A te vexatas malo tenere rosas.
</p>

<p class=shortborder></p>

<p>
<b>XC</B>
</p>

<p>
Carmina nulla probas molli quae limite currunt,<br>
&#160;&#160;&#160;&#160;sed quae per salebras altaque saxa cadunt,<br>
et tibi Maeonio quoque carmine majus habetur,<br>
&#160;&#160;&#160;&#160;"Lucili columella hic situ' Metrophanes";<br>
attonitusque legis "terrai frugiferai",<br>
&#160;&#160;&#160;&#160;Accius et quidquid Pacuviusque vomunt.<br>
Vis imiter veteres, Chrestille, tuosque poetas?<br>
&#160;&#160;&#160;&#160;Dispeream ni scis mentula quid sapiat.
</p>

<p class=shortborder></p>

<p>
<b>XCI</B>
</p>

<p>
Aeolidos Canace jacet hoc tumulata sepulchro,<br>
&#160;&#160;&#160;&#160;ultima cui parvae septima venit hiems.<br>
"Ah scelus, ah facinus!"  Properas qui flere, viator,<br>
&#160;&#160;&#160;&#160;non licet hic vitae de brevitate queri:<br>
tristius est leto leti genus:  horrida vultus<br>
&#160;&#160;&#160;&#160;abstulit et tenero sedit in ore lues,<br>
ipsaque crudeles ederunt oscula morbi<br>
&#160;&#160;&#160;&#160;nec data sunt nigris tota labella rogis.<br>
Si tam praecipiti fuerant ventura volatu,<br>
&#160;&#160;&#160;&#160;debuerant alia fata venire via.<br>
Sed mors vocis iter properavit cludere blandae,<br>
&#160;&#160;&#160;&#160;ne posset duras flectere lingua deas.
</p>

<p class=shortborder></p>

<p>
<b>XCII</B>
</p>

<p>
Mentitur qui te vitiosum, Zoile, dicit.<br>
&#160;&#160;&#160;&#160;Non vitiosus homo es, Zoile, sed vitium.
</p>

<p class=shortborder></p>

<p>
<b>XCIII</B>
</p>

<p>
Pierios vatis Theodori flamma penates<br>
&#160;&#160;&#160;&#160;abstulit.  Hoc Musis et tibi, Phoebe, placet?<br>
O scelus, o magnum facinus crimenque deorum,<br>
&#160;&#160;&#160;&#160;non arsit pariter quod domus et dominus!
</p>

<p class=shortborder></p>

<p>
<b>XCIV</B>
</p>

<p>
Quod nimium lives nostris et ubique libellis<br>
&#160;&#160;&#160;&#160;detrahis, ignosco:  verpe poeta, sapis.<br>
Hoc quoque non curo, quod cum mea carmina carpas,<br>
&#160;&#160;&#160;&#160;compilas:  et sic, verpe poeta, sapis.<br>
Illud me cruciat, Solymis quod natus in ipsis<br>
&#160;&#160;&#160;&#160;pedicas puerum, verpe poeta, meum.<br>
Ecce negas jurasque mihi per templa Tonantis.<br>
&#160;&#160;&#160;&#160;Non credo:  jura, verpe, per Anchialum.
</p>

<p class=shortborder></p>

<p>
<b>XCV</B>
</p>

<p>
Incideris quotiens in basia fellatorum,<br>
&#160;&#160;&#160;&#160;in solium puta te mergere, Flacce, caput.
</p>

<p class=shortborder></p>

<p>
<b>XCVI</B>
</p>

<p>
Marcia, non Rhenus, salit hic, Germane:  quid obstas<br>
&#160;&#160;&#160;&#160;et puerum prohibes divitis imbre lacus?<br>
Barbare, non debet, summoto cive ministro,<br>
&#160;&#160;&#160;&#160;captivam victrix unda levare sitim.
</p>

<p class=shortborder></p>

<p>
<b>XCVII</B>
</p>

<p>
Una nocte quater possum:  sed quattuor annis<br>
&#160;&#160;&#160;&#160;si possum, peream, te Telesilla semel.
</p>

<p class=shortborder></p>

<p>
<b>XCVIII</B>
</p>

<p>
Effugere non est, Flacce, basiatores.<br>
Instant, morantur; persecuntur, occurrunt<br>
et hinc et illinc, usquequaque, quacumque.<br>
Non ulcus acre pusulaeve lucentes,<br>
nec triste mentum sordidique lichenes,<br>
nec labra pingui delibuta cerato,<br>
nec congelati gutta proderit nasi.<br>
Et aestuantem basiant et algentem,<br>
et nuptiale basium reservantem.<br>
Non te cucullis asseret caput tectum,<br>
lectica nec te tuta pelle veloque,<br>
nec vindicabit sella saepibus clusa:<br>
rimas per omnis basiator intrabit.<br>
Non consulatus ipse, non tribunatus<br>
senive fasces nec superba clamosi<br>
lictoris abiget virga basiatorem:<br>
sedeas in alto tu licet tribunali<br>
et e curuli jura gentibus reddas,<br>
ascendet illa basiator atque illa.<br>
Febricitantem basiabit et flentem,<br>
dabit oscitanti basium natantique,<br>
dabit cacanti.  Remedium mali solum est,<br>
facias amicum basiare quem nolis.
</p>

<p class=shortborder></p>

<p>
<b>XCIX</B>
</p>

<p>
De cathedra quotiens surgis&#151;jam saepe notavi&#151;,<br>
&#160;&#160;&#160;&#160;pedicant miserae, Lesbia, te tunicae.<br>
Quas cum conata es dextra, conata sinistra<br>
&#160;&#160;&#160;&#160;vellere, cum lacrimis eximis et gemitu:<br>
sic constringuntur gemina Symplegade culi<br>
&#160;&#160;&#160;&#160;et nimias intrant Cyaneasque natis.<br>
Emendare cupis vitium deforme?  docebo:<br>
&#160;&#160;&#160;&#160;Lesbia, nec surgas censeo nec sedeas.
</p>

<p class=shortborder></p>

<p>
<b>C</B>
</p>

<p>
Habere amicam nolo, Flacce, subtilem,<br>
cujus acertos anuli mei cingant,<br>
quae clune nudo radat et genu pungat,<br>
cui serra lumbis, cuspis eminet culo.<br>
Sed idem amicam nolo mille librarum.<br>
Carnarius sum, pinguiarius non sum.
</p>

<p class=shortborder></p>

<p>
<b>CI</B>
</p>

<p>
Thaida tam tenuem potuisti, Flacce, videre?<br>
&#160;&#160;&#160;&#160;Tu, puto, quod non est, Flacce, videre potes.
</p>

<p class=shortborder></p>

<p>
<b>CII</B>
</p>

<p>
Non est mentitus qui te mihi dixit habere<br>
&#160;&#160;&#160;&#160;formosam carnem, Lydia, non faciem.<br>
Est ita, si taceas et si tam muta recumbas<br>
&#160;&#160;&#160;&#160;quam silet in cera vultus et in tabula.<br>
Sed quotiens loqueris, carnem quoque, Lydia, perdis<br>
&#160;&#160;&#160;&#160;et sua plus nulli quam tibi lingua nocet.<br>
Audiat aedilis ne te videatque caveto:<br>
&#160;&#160;&#160;&#160;portentum'st, quotiens coepit imago loqui.
</p>

<p class=shortborder></p>

<p>
<b>CIII</B>
</p>

<p>
Tanta tibi est animi probitas orisque, Safroni,<br>
&#160;&#160;&#160;&#160;ut mirer fieri te potuisse patrem.
</p>

<p class=shortborder></p>

<p>
<b>CIV</B>
</p>

<p>
Uxor, vade foras aut moribus utere nostris:<br>
&#160;&#160;&#160;&#160;non sum ego nec Curius nec Numa nec Tatius.<br>
Me jucunda juvant tractae per pocula noctes:<br>
&#160;&#160;&#160;&#160;tu properas pota surgere tristis aqua.<br>
Tu tenebris gaudes:  me ludere teste lucerna<br>
&#160;&#160;&#160;&#160;et juvat admissa rumpere luce latus.<br>
Fascia te tunicaeque obscuraque pallia celant:<br>
&#160;&#160;&#160;&#160;at mihi nulla satis nuda puella jacet.<br>
basia me capiunt blandas imitata columbas:<br>
&#160;&#160;&#160;&#160;tu mihi das aviae qualia mane soles.<br>
Nec motu dignaris opus nec voce juvare<br>
&#160;&#160;&#160;&#160;nec digitis, tamquam tura merumque pares:<br>
masturbabantur Phrygii post ostia servi,<br>
&#160;&#160;&#160;&#160;Hectoreo quotiens sederat uxor equo,<br>
et quamvis Ithaco stertente pudica solebat<br>
&#160;&#160;&#160;&#160;illic Penelope semper habere manum.<br>
Pedicare negas:  dabat hoc Cornelia Graccho,<br>
&#160;&#160;&#160;&#160;Julia Pompeio, Porcia, Brute, tibi;<br>
dulcia Dardanio nondum miscente ministro<br>
&#160;&#160;&#160;&#160;pocula Juno fuit pro Ganymede Jovi.<br>
Si te delectat gravitas, Lucretia toto<br>
&#160;&#160;&#160;&#160;sis licet usque die:  Laida nocte volo.
</p>

<p class=shortborder></p>

<p>
<b>CV</B>
</p>

<p>
Mittebas libram, quadrantem, Garrice, mittis.<br>
&#160;&#160;&#160;&#160;Saltem semissem, Garrice, solve mihi.
</p>

<p class=shortborder></p>

<p>
<b>CVI</B>
</p>

<p>
Vibi Maxime, si vacas havere,<br>
hoc tantum lege:  namque et occupatus<br>
et non es nimium laboriosus.<br>
Transis hos quoque quattuor?  Sapisti.
</p>

<p class=shortborder></p>

<p>
<b>CVII</B>
</p>

<p>
Explicitum nobis usque ad sua cornua librum<br>
&#160;&#160;&#160;&#160;et quasi perlectum, Septiciane, refers.<br>
Omnia legisti.  Credo, scio, gaudeo, verum'st.<br>
&#160;&#160;&#160;&#160;Perlegi libros sic ego quinque tuos.
</p>

<p class=shortborder></p>

<p>
<b>CVIII</B>
</p>

<p>
Quamvis tam longo possis satur esse libello,<br>
&#160;&#160;&#160;&#160;lector, adhuc a me disticha pauca petis.<br>
Sed Lupus usuram puerique diaria poscunt.<br>
&#160;&#160;&#160;&#160;Lector, solve.  Taces dissimulasque?  Vale.
</p>
<div class="footer">
	<p>
		<a href="/martial.html">Martial</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
