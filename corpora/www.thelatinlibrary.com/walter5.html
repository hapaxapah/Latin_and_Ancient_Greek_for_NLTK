<HTML><HEAD><TITLE>Walter of Ch&#226;tillon</TITLE></HEAD><BODY BACKGROUND="rackham.gif" BGCOLOR="#FFFFFF"><BR><DIV ALIGN="center"><FONT SIZE=5>Walter of Ch&#226;tillon
<P>
Carmen V</FONT><P><HR><HR><P><FONT Size=4>
<P>
I<BR>
Multiformis hominum fraus et injustitia,<BR>
letalis ambitio, furtum, lenocinia<BR>
cogunt, ut sic ordiar conversus ad vitia:<BR>
quis furor, o cives, quae tanta licentia?
<P>
II<BR>
Luxus, avaritia, gloria macelli,<BR>
infamis concubitus patrantis ocelli,<BR>
quicquid agunt homines animo rebelli,<BR>
<I>gaudia, discursus nostri farrago libelli.</I>
<P>
III<BR>
Tot sordes luxuriae, mundi tot tumultus<BR>
tot inmutant species, tot assumunt cultus,<BR>
ut iam dicat aliquis animo consultus:<BR>
<I>'quo teneam nodo mutantem Prothea vultus?'</I>
<P>
IV<BR>
Cum mundum intuear sordis fluxu mersum<BR>
et naturae penitus ordinem perversum<BR>
et hunc a principibus in vulgus dispersum:<BR>
<I>si natura negat, facit indignatio versum.</I>
<P>
V<BR>
In primis pontifices et prelatos noto,<BR>
nam iste grex hominum canone remoto<BR>
totus est in poculis, totus lucri voto<BR>
<I>estuat et vitae disconvenit ordine toto.</I>
<P>
VI<BR>
Heu quam nugatorii praesules moderni!<BR>
Dici debent potius praetores Averni<BR>
vel spretores melius judicis aeterni.<BR>
<I>potores bibuli media de nocte Falerni.</I>
<P>
VII<BR>
Dic Papa, dic Pontifex, spes sponsi, sponsae dos,<BR>
cur mores redarguis et sermones foedos,<BR>
cum sis pejor pessimis, haedus inter haedos,<BR>
<I>inter Socraticos notissima fossa cinedos!</I>
<P>
VIII<BR>
Roma datis opibus in tumorem crescit<BR>
et, quo plus infuderis, magis intumescit;<BR>
nam sicut Oracii versus innotescit,<BR>
<I>sincerum nisi vas, quodcumque infundis, acescit.</I>
<P>
IX<BR>
Roma solvit nuptias contra nutum Dei,<BR>
pervertit judicium, fovet partem rei.<BR>
pretiosa quaelibet famulantur ei,<BR>
<I>India mittit ebur, molles sua thura Sabei.</I>
<P>
X<BR>
Roma metit omnia quadam falce manuum,<BR>
accipit ab omnibus, nulli reddit mutuum;<BR>
de te, Roma, sonuit illud non ambiguum;<BR>
<I>alterius siccas pocula, nemo tuum.</I>
<P>
XI<BR>
Eligendi praesulis quotiens fit mentio,<BR>
in primis requiritur, cum quanto marsupio<BR>
interesse poterit Romano concilio,<BR>
et ita de moribus ultima fit questio.
<P>
XII<BR>
Proh si scires, quanta sit vanitas claustralium,<BR>
quam duri, quam dispares vitae precedentium!<BR>
Ex ipsis conjiceres finem rerum omnium,<BR>
quoniam jam caritas refrigescit plurium.
<P>
XIII<BR>
Coenobita quilibet vivit dissolutus,<BR>
effrons, nec jam loquitur signo vel per nutus;<BR>
nam in claustris, ubi grex solet esse mutus,<BR>
<I>vivitur ex rapto, non hospes ab hospite tutus.</I>
<P>
XIV<BR>
Jam plus equo satagit Martha sive Lia,<BR>
minus aequo nititur Rachel et Maria;<BR>
nulla partem eligit meliorem, quia<BR>
jejune deficiunt pariter in via.
<P>
XV<BR>
Quis nunc imitator est illius Johannis,<BR>
cujus erat tegimen cameli pro pannis,<BR>
epulum silvestre mel, potus purus amnis?<BR>
<I>Laudamus veteres, set nostris utimur annis.</I>
<P>
XVI<BR>
Clerus, qui sors Domini vocati deberet,<BR>
hic est, cui precipue sordis fex adhaeret;<BR>
vox ergo prophetica locum nunc haberet;<BR>
omne caput languidum et omne cor maeret.
<P>
XVII<BR>
Qui sunt, qui Ecclesiam vendunt et mercantur?<BR>
Qui sunt fornicarii, qui sunt, qui mechantur,<BR>
qui naturam transvolant et abhominantur?<BR>
<I>Qui sunt hi? Clerici, -ne longe exempla petantur.</I>
<P>
XVIII<BR>
Clamabat decalogus, ne quis pejeraret,<BR>
ne quis adulterium furtumve patraret,<BR>
set Naso prevalet, a quo dictum claret:<BR>
<I>Jupiter esse pium statuit, quodcumque juvaret.</I>
<P>
XIX<BR>
Quid mirum, si tendimus homines ad imum?<BR>
Humus humum sapere debet, limus limum.<BR>
imitemur igitur hec dicentem mimum:<BR>
<I>O cives, cives, quaerenda pecunia primum.</I>
<P>
XX<BR>
Si vis esse mundo te gratum et benignum<BR>
et ferre prae aliis triumphale signum,<BR>
si vis esse locuples, opus fac malignum,<BR>
<I>aude aliquid brevibus Giaris et carcere dignum.</I>
<P>
XXI<BR>
Set ne vos detineam per ambages multas,<BR>
fere mentes omnium vitio sepultas<BR>
demolitur, allicit, reddit inconsultas<BR>
<I>ambitus et luxus et opum metuenda faculatas.</I>
<P>
XXII<BR>
Ab istis excipitur solus hic Fulmarus,<BR>
larga manu fulgurat, genere praeclarus;<BR>
solus inter avidos vivit non avarus,<BR>
<I>inde manu fulgens vel avari fulgor amarus.</I>
<P>
XXIII<BR>
Mos Fulmari praecipit locum dare vago,<BR>
nam Fulmaro displicet avari vorago;<BR>
Fulmarum largificat nobilis propago,<BR>
si genus arguitur vultu, nisi fallit ymago.
<P>
XXIV<BR>
Ergo manu dapsili fulgurans, Fulmare,<BR>
ne permittas peditem me repatriare<BR>
. . . . . . . . . . . . . . . . . . . . . . . . .<BR>
<I>magnus eris, si me bipedem scis quadrupedare.</I>
<P>
XXV<BR>
Divites in facinus omnes dissoluti<BR>
tanquam idem reputant uti vel abuti;<BR>
hii sunt, quorum intima non respondent cuti,<BR>
<I>nam semper agitant nunc de virtute locuti.</I>
<P>
XXVI<BR>
Cum se locus obtulit, ut ocultis vacent,<BR>
tractant de Taydibus, de Sabinis tacent;<BR>
cum latenter hic vel haec vel haec et hic jacent,<BR>
<I>carnis ad officium carnea membra placent.</I>
<P>
XXVII<BR>
De futura divitum gloria diffido,<BR>
quos ad mortem vulnerat hic et haec cupido;<BR>
in secreto lusitant Aeneas et Dido,<BR>
<I>irruit in vetitum dampni secura libido.</I>
</DIV>
<P><P><HR><HR><CENTER><TABLE BORDER=0 CELLSPACING=25 CELLPADDING=0 ALIGN=Center><TR>	<TD><A HREF="medieval">Medieval Latin</A>	<TD><a href="index.html">The Latin Library</A>	<TD><a href="classics.html">The Classics Homepage</A></TABLE></CENTER></BODY></HTML>