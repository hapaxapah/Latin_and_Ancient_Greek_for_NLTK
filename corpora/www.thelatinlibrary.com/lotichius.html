<html>
	<head>
		<title>
			Lotichius: De puella infelici
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PETRUS LOTICHIUS SECUNDUS<br>
DE PUELLA INFELICI
</p>

<p class=border></P>

<p>
Abditus arboribus secreto nuper in horto<br>
solus amans virgo dum quereretur, eram.<br>
dum legit hic violas, dum fletibus irrigat illas,<br>
auribus haec hausi tristia verba meis:<br>
ab nimis infidum genus, et crudele virorum,<br>
sic igitur falli digna puella fui?<br>
mater io, si quid post fata novissima sentis,<br>
quae mala, morte tua sola relicta fero?<br>
deseror infelix, alias monitura puellas,<br>
non iuvenum verbis semper inesse fidem.<br>
cui tamen has violas? cui serta miserrima virgo?<br>
an dabis haec illi munus? an ipsa geres?<br>
finge dari, renuit: florum me dedecet usus:<br>
tam cito sic igitur spernor amata diu?<br>
nunc odii fingit causas, nunc perfida dicor,<br>
nunc omnes clamant: culpa puella tua est.<br>
iuro tibi mea lux, nihil te mihi dulcius uno,<br>
nunc etiam, quamvis sim tibi vilis ego.<br>
hactenus, et repetens suspiria lumina tersit.<br>
o numquam vacuo pectore quisquis amat.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>