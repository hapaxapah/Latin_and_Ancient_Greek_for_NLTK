<html>
	<head>
		<title>
			Manilius, Liber I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. MANILII ASTRONOMICON LIBER PRIMUS</p>

<p class=border></P>

<p>
Carmine divinas artes et conscia fati<br>
sidera, diversos hominum variantia casus,<br>
caelestis rationis opus, deducere mundo<br>
aggredior primusque novis Helicona movere<br>
cantibus et viridi nutantis vertice silvas,<br>
hospita sacra ferens nulli memorata priorum.<br>
hunc mihi tu, Caesar, patriae princepsque paterque,<br>
qui regis augustis parentem legibus orbem<br>
concessumque patri mundum deus ipse mereris,<br>
das animum viresque facis ad tanta canenda.<br>
iam propiusque favet mundus scrutantibus ipsum<br>
et cupit aetherios per carmina pandere census.<br>
hoe sub pace vacat tantum; iuvat ire per ipsum<br>
aera et immenso spatiantem vivere caelo<br>
signaque et adversos stellarum noscere cursus.<br>
quod solum novisse parum est. impensins ipsa<br>
scire iuvat magni penitus praecordia mundi,<br>
quaque regat generetque suis animalia signis,<br>
cernere et in numerum Phoebe modulante referre.<br>
bina mihi positis lucent altaria flammis,<br>
ad duo templa precor duplici circumdatus aestu<br>
<font size=-1>[22]</FONT> carminis et rerum; certa cum lege canentem<br>
mundus et immenso vatem circumstrepit orbe<br>
vixque soluta suis immittit verba figuris.<br>
quem primum interius licuit cognoscere terris<br>
munere caelestum. quls enim condentibus illis<br>
clepsisset furto mundum, quo cuncta reguntur?<br>
quis foret humano conatus pectore tantum,<br>
invitis ut dis cuperet deus ipse videri?<br>
tu princeps auctorque sacri, Cyllenie, tanti;<br>
per te iam caelum interius, iam sidera nota<br>
sublimis aperire vias imumque sub orbem,<br>
et per inane suis parentia finibus astra<br>
nominaque et cursus signorum, pondera, vires,<br>
major uti facies mundi foret et veneranda<br>
non species tantum, sed et ipsa potentia rerum,<br>
sentirentque deum gentes quam maximus esset.<br>
[qui sua disposuit per tempora, cognita ut essent<br>
omnibus et mundi facies caelumque supernum.]<br>
et natura dedit vires seque ipsa reclusit,<br>
regalis animos primum dignata movere<br>
proxima tangentis rerum fastigia caelo,<br>
qui domuere feras gentes oriente sub ipso,<br>
quas secat Euphrates, in quas et Nilus inundat,<br>
qua mundus redit et nigras super evolat urbes.<br>
tunc qui templa sacris coluerunt omne per aevum<br>
delectique sacerdotes in publica vota<br>
officio vinxere deum, quibus ipsa potentis<br>
numinis accendit castam praesentia mentem,<br>
inque deum deus ipse tulit patuitque ministris.<br>
hi tantum movere decus primique per artem<br>
sideribus videre vagis pendentia fata.<br>
<font size=-1>[53]</FONT> singula nam proprio signarunt tempora casu,<br>
longa per assiduas complexi saecula curas:<br>
nascendi quae cuique dies, quae vita fuisset,<br>
in quas fortunae leges quaeque hora valeret,<br>
quantaque quam parvi facerent discrimina motus.<br>
postquam omnls caeli species redeuntibus astris<br>
percepta in proprias sedes, et reddita certis<br>
fatorum ordinibus sua cuique potentia formae,<br>
per varios usus artem experientia fecit<br>
exemplo monstrante viam speculataque longe<br>
deprendit tacitis dominantia legibus astra<br>
et totum aeterna mundum ratione moveri<br>
fatorumque vices certis discernere signis.<br>
nam rudis ante illos nullo discrimine vita<br>
in speciem conversa operum ratione carebat<br>
et stupefacta novo pendebat lumine mundi,<br>
tum velut amissis maerens, tum laeta renatis<br>
sideribus, variosque dies incertaque noctis<br>
tempora nee similis umbras iam sole regresso,<br>
iam propiore suis poterant discernere causis.<br>
necdum etiam doctas sollertia fecerat artes,<br>
terraque sub rudibus cessabat vasta colonis;<br>
tumque in desertis habitabat montibus aurum,<br>
immotusque novos pontus subduxerat orbes;<br>
nec vitam pelago nec ventis credere vota<br>
audebant; se quisque satis novisse putabant.<br>
sed cum longa dies acuit mortalia corda<br>
et labor ingenium miseris dedit et sua quemque<br>
advigilare sibi inssit fortuna premendo,<br>
<font size=-1>[82]</FONT> seducta in varias certarunt pectora curas,<br>
et quodcumque sagax temptando repperit usus,<br>
in commune bonum commentum laeta dederunt.<br>
tune et lingua suas accepit barbara leges,<br>
et fera diversis exercita frugibus arva,<br>
et vagus in caecum penetravit navita pontum,<br>
fecit et ignotis itiner commercia terris.<br>
tum belli pacisque artes commenta vetustas;<br>
semper enim ex aliis alias proseminat usus.<br>
ne vulgata canam: linguas didicere volucrum,<br>
consultare fibras et rumpere vocibus angues,<br>
sollicitare umbras imumque Acheronta movere<br>
in noctemque dies, in lucem vertere noctes.<br>
omnia conando docilis sollertia vicit.<br>
nec prius imposuit rebus finemque manumque,<br>
quam caelum ascendit ratio cepitque profundam<br>
naturam rerum causis viditque quod usquam est;<br>
nubila cur tanto quaterentur pulsa fragore,<br>
hiberna aestiva nix grandine mollior esset,<br>
arderent terrae solidusque tremesceret orbis,<br>
cur imbres ruerent, ventos quae causa moveret,<br>
pervidit solvitque animis miracula rerum<br>
eripuitque Iovi fulmen viresque tonantis<br>
et sonitum ventis concessit, nubibus ignem.<br>
quae postquam in proprias deduxit singula causas,<br>
vicinam ex alto mundi cognoscere molem<br>
intendit totumque animo comprendere caelum,<br>
<font size=-1>[109]</FONT> attribuitque suas formas, sua nomina signis,<br>
quasque vices agerent certa sub sorte notavit,<br>
omniaque ad numen mundi faciemque moveri,<br>
sideribus vario mutantibus ordine fata.<br>
hoc mihi surgit opus non ullis ante sacratum<br>
carminibus. faveat magno fortuna labori,<br>
annosa et molli contingat vita senecta,<br>
ut possim rerum tantas emergere moles<br>
magnaque cum parvis simili percurrere cura.<br>
&nbsp;&nbsp;&nbsp;&nbsp;
et quoniam caelo descendit carmen ab alto,<br>
et venit in terras fatorum conditus ordo,<br>
ipsa mihi primum naturae forma canenda est,<br>
ponendusque sua totus sub imagine mundus.<br>
quem sive ex nullis repetentem semina rebus<br>
natali quoque egere placet semperque fuisse<br>
et fore principio pariter fatoque carentem:<br>
seu permixta chaos rerum primordia quondam<br>
discrevit partu, mundumque enixa nitentem<br>
fugit in infernas caligo pulsa tenebras;<br>
sive individuis in idem reditura soluta<br>
principiis natura manet post saecula mille,<br>
et paene ex nihilo summa est nihilumque futurum,<br>
caecaque materies caelun, perfecit et orbem;<br>
sive ignis fabricavit opus flammaeque micantes,<br>
quae mundi fecere oculos habitantque per omne<br>
corpus et in caelo vibrantia fulmina fingunt;<br>
seu liquor hoc peperit, sine quo riget arida rerum<br>
materies ipsumque vorat, quo solvitur, ignem;<br>
aut nrque terra patrem novit nec flamma nee aer<br>
aut umor, faciuntque deum per quattuor artus<br>
et mundi struxere globum prohibentque requiri<br>
<font size=-1>[140]</FONT> ultra se quicquam, cum per se cuncta
creentur,<br>
frigida nec calidis desint, aut umida siccis,<br>
spiritus aut solidis, sitque haec discordia concors,<br>
quae nexus habilis et opus generabile fingit,<br>
atque omnis partus elementa capacia reddit; --<br>
semper erit genus in pugna, dubiumque manebit<br>
quod latet et tantum supra est hominemque deumque;<br>
sed facies quaecumque tamen sub origine rerum,<br>
convenit et certo digestum est ordine corpus.<br>
&nbsp;&nbsp;&nbsp;&nbsp;
ignis in aetherias volucer se sustulit oras<br>
summaque complexus stellantis culmina caeli<br>
flammarum vallo naturae moenia fecit.<br>
proximus in tenuis descendit spiritus auras<br>
aeraque extendit medium per inania mundi;<br>
ignem flatus alit vicinis subditus astris.<br>
tertia sors undas stravit fluctusque natantis<br>
aequora per fudit toto nascentia ponto,<br>
ut liquor exhalet tenuis atque evomat auras<br>
aeraque ex ipso ducentem semina pascat.<br>
ultima subsedit glomerato pondere tellus,<br>
convenitque vagis permixtus limus harenis<br>
paulatim ad summum tenui fugiente liquore;<br>
quoque magis puras umor secessit in auras,<br>
et siccata magis struxerunt aequora terram,<br>
adiacuitque cavis fluidum convallibus aequor,<br>
emersere fretis montes, orbisque per undas<br>
exsiliit vasto clausus tamen undique ponto.<br>
<font size=-1>[167]</FONT> imaque de cunctis mediam tenet undique sedem,<br>
idcircoque manet stabilis, quia totus ab illa<br>
tantundem refugit mundus fecitque cadendo<br>
undique ne caderet (medium totius et imum est),<br>
ictaque contractis consistunt corpora plagis<br>
et concurrendo prohibent in longius ire.<br>
quodni librato penderet pondere tellus,<br>
non ageret cursus mundi subeuntibus astris<br>
Phoebus ad occasum et numquam remearet ad ortus,<br>
lunave submersos regeret per inania cursus,<br>
nec matutinis fulgeret Lucifer horis,<br>
Hesperos emenso dederat qui lumen Olympo.<br>
nunc quia non imo tellus deiecta profundo,<br>
sed medio suspensa manet, sunt pervia cuncta,<br>
qua cadat et subeat caelum rursusque resurgat.<br>
nam neque fortuitos ortus surgentibus astris<br>
nec totiens possum nascentem credere mundum<br>
solisve assiduos partus et fata diurna,<br>
cum facies eadem signis per saecula constet,<br>
idem Phoebus eat caeli de partibus isdem,<br>
lunaque per totidem luces mutetur et orbes,<br>
et natura vias servet, quas fecerat ipsa,<br>
nec tirocinio peccet circumque feratur<br>
aeterna cum luce dies, qui tempora monstrat<br>
nunc his nunc illis eadem regionibus orbis,<br>
semper et ulterior vadentibus ortus ad ortum,<br>
occasumve obitus, caelum et cum sole perennet.<br>
&nbsp;&nbsp;&nbsp;&nbsp;
<font size=-1>[194]</FONT> nec vero natura tibi admiranda videri<br>
pendentis terrae debet. cum pendeat ipse<br>
mundus et in nullo ponat vestigia fundo,<br>
quod patet ex ipso motu cursuque volantis,<br>
cum suspensus eat Phoebus currusque reflectat<br>
huc illue agiles et servet in aethere metas,<br>
cum luna et stellae volitent per inania mundi,<br>
terra quoque aerias leges imitata pependit.<br>
est igitur tellus mediam sortita cavernam<br>
aeris et tote pariter sublata profundo<br>
nec patulas distenta plagas, sed condita in orbem<br>
undiquo surgentem pariter pariterque cadentem.<br>
haec est naturae facies; sic mundus et ipse<br>
in convexa volans teretes facit esse figuras<br>
stellarum; solisque orbem lunaeque rotundum<br>
aspicimus, tumido quaerentis corpore lumen,<br>
quod globus obliquos totus non accipit ignes.<br>
haec aeterna manet divisque simillima forma,<br>
cui neque principium est usquam, nec finis in ipsa,<br>
sed similis tote ore manet perque omnia par est.<br>
sic tellus glomerata manet mundique figura.<br>
idcirco terris non omnibus omnia signa<br>
conspicimus. nusquam invenies fulgere Canopum,<br>
donec Niliacas per pontum veneris oras;<br>
sed quaerent Helicen, quibus ille supervenit ignis,<br>
quod laterum tractus habitant, medioque tumore<br>
eripiunt terrae caelum visusque coercent.<br>
te testem dat, luna, sui glomeraminis orbis,<br>
quae cum mersa nigris per noctem deficis umbris,<br>
<font size=-1>[223]</FONT> non omnis pariter confundis sidere dempto,<br>
sed prius eoae quaerunt tua lumina gentes,<br>
post, medio subiecta polo quaecumque coluntur,<br>
ultima ad hesperios infectis volveris alis<br>
seraque in extremis quatiuntur gentibus aera.<br>
quodsi plana foret tellus, semel orta per omnem<br>
deficeret pariter toti miserabilis orbi.<br>
sed quia per teretem deducta est terra tumorem,<br>
his modo, post illis apparet Delia terris<br>
exoriens simul atque cadens; quia fertur in orbem<br>
ventris et acclivis pariter declivia iungit<br>
atque alios superat gyros aliosque relinquit.<br>
ex quo colligitur terrarum forma rotunda.<br>
hanc circum variae gentes hominum atque ferarum<br>
aeriaeque colunt volucres. pars eius ad arctos<br>
eminet, austrinis pars est habitabilis oris<br>
sub pedibusque iacet nostris supraque videtur<br>
ipsa sibi fallente solo declivia longa<br>
et pariter surgente via pariterque cadente.<br>
hanc ubi ad occasus nostros sol aspicit ortus,<br>
illio orta dies sopitas excitat urbes<br>
et cum luce refert operum vadimonia terris;<br>
nos in nocte sumus somnosque in membra vocamus.<br>
pontus utrosque suis distinguit et alligat undis.<br>
&nbsp;&nbsp;&nbsp;&nbsp;
hoc opus immensi constructum corpore mundi<br>
membraque naturae diversa condita forma<br>
aeris atque ignis terrae pelagique iacentis<br>
vis animae divina regit, sacroque meatu<br>
conspirat deus et tacita ratione gubernat<br>
mutuaque in cunctas dispensat foedera partes,<br>
altera ut alterius vires faciatque feratque,<br>
<font size=-1>[255]</FONT> summaque per varias maneat cognata figuras.<br>
&nbsp;&nbsp;&nbsp;&nbsp;
nunc tibi signorum lucentis undique flammas<br>
ordinibus certis referam, primumque canentur<br>
quae media obliquo praecingunt ordine mundum<br>
solemque alternis vicibus per tempora portant<br>
atque alia adverso luctantia sidera mundo;<br>
omnia, quae possis caelo numerare sereno;<br>
e quibus et ratio fatorum ducitur omnis,<br>
ut sit idem mundi primum quod continet arcem.<br>
aurato princeps Aries in vellere fulgens<br>
respicit admirans aversum surgere Taurum<br>
summisso vultu Geminos et fronte vocantem.<br>
quos sequitur Cancer, Cancrum Leo, Virgo Leonem.<br>
aequato tum Libra die cum tempore noctis<br>
attrahit ardenti fulgentem Scorpion astro.<br>
in cuius caudam contento dirigit arcu<br>
mixtus equo volucrem missurus iamque sagittam.<br>
tum venit angusto Capricornus sidere flexus;<br>
post hunc inflexa defundit Aquarius urna<br>
Piscibus assuetas avide subeuntibus undas,<br>
quos Aries tangit claudentis ultima signa.<br>
&nbsp;&nbsp;&nbsp;&nbsp;
at qua fulgentis caelum consurgit ad Arctos,<br>
omnia quae summo despectant sidera mundo,<br>
nec norunt obitus unoque in vertice tendunt.<br>
in diversa situ caelumque et sidera torquens<br>
aera per gelidum tenuis deducitur axis<br>
libratumque regit diverso cardine mundum,<br>
<font size=-1>[281]</FONT> sidereus circa medium quem volvitur orbis<br>
aetheriosque rotat cursus; immotus at ille<br>
in binas Arctos magni per inania mundi<br>
perque ipsum terrae directus constitit orbem.<br>
nec vero e solido stat robore corporis eius,<br>
nec grave pondus habet, quod onus ferat aetheris alti;<br>
sed cum aer omnis semper volvatur in orbem,<br>
quoque semel coepit, totus volet undique in ipsum,<br>
quodcumque in medio est, circa quod cuncta moventur,<br>
usque adeo tenue, ut verti non possit in ipsum<br>
nec iam inclinari nec se convertere in orbem,<br>
hoc dixere axem, quia motum non habet ullum,<br>
ipse videt circa volitantia cuncta moveri.<br>
summa tenent eius miseris notissima nautis<br>
signa per immensum cupidos ducentia pontum:<br>
maioremque Helice major decircinat arcum,<br>
septem illam stellae certantes lumine signant,<br>
qua duce per fiuctus Graiae dant vela carinae.<br>
angusto Cynosura brevis torquetur in orbe<br>
quam spatio, tam luce minor; sed iudice vincit<br>
maiorem Tyrio. Poenis haec certior auctor,<br>
non apparentem pelago quaerentbus orbem.<br>
nec paribus positae sunt frontibus; utraque caudam<br>
vergit in alterius rostro sequiturque sequentem.<br>
has inter fusus circumque amplexus utramque<br>
dividit et cingit stellis ardentibus Anguis,<br>
ne coeant abeantve suis a sedibus umquam.<br>
hune inter mediumque orbem, quo sidera septem<br>
<font size=-1>[309]</FONT> per bis sena volant contra nitentia signa<br>
mixta ex diversis consurgunt viribus astra<br>
hine vicina polo Phoebique hinc proxima flammis;<br>
quae quia dissimilis, qua pugnat, temperat aer,<br>
frugiferum sub se reddunt mortalibus orbem.<br>
proxima frigentis Arctos boreamque rigentem<br>
nixa venit species genibus sibi conscia causae.<br>
a tergo nitet Arctophylax, idemque Bootes,<br>
quod stimulis iunctis instat de more iuvencis;<br>
Arcturumque rapit medio sub pectore secum.<br>
at parte ex alia claro volat orbe Corona,<br>
luce micans varia; nam stella vincitur una<br>
circulus, in media radiat quae maxima fronte<br>
candidaque ardenti distinguit lumina flamma:<br>
Gnosia desertae fulgent monimenta puellae.<br>
at Lyra diductis per caelum cornibus inter<br>
sidera conspicitur, qua quondam ceperat Orpheus<br>
omne quod attigerat cantu manesque per ipsos<br>
fecit iter domuitque infernas carmine leges.<br>
hinc caelestis honos similisque potentia causae:<br>
tunc silvas et saxa trahens, nunc sidera ducit<br>
et rapit immensum mundi revolubilis orbem.<br>
Serpentem magnis Ophiuchus nomine signis<br>
dividit, ut tote cingentem corpore corpus<br>
explicet et nodes sinuataque terga per orbes:<br>
<font size=-1>[334]</FONT> respicit ille tamen molli cervice reflexus<br>
et redit effusis per laxa volumina palmis:<br>
semper erit paribus bellum, quia viribus aequant.<br>
proxima sors Cycni, quem caelo Iuppiter ipse<br>
imposuit, formae pretium, qua cepit amantem,<br>
cum deus in niveum descendit versus olorem<br>
tergaque fidenti subiecit plumea Ledae.<br>
nunc quoque diductas volitat stellatus in alas.<br>
hinc imitata nitent cursumque habitumque Sagittae<br>
sidera. tum magni Iovis ales fertur in altum,<br>
assueto volitans gestet ceu fulmina mundo,<br>
digna Iove et caelo, quod sacris instruit armis.<br>
tum quoque de ponto surgit Delphinus ad astra,<br>
oceani caelique decus, per utrumque sacratus.<br>
quem rapido conatus Equus comprendere cursu<br>
festinat pectus fulgenti sidere clarus.<br>
et finitur in Andromeda; [quam Perseus armis<br>
eripit et sociat sibi, cui] succedit iniquo<br>
divisum spatio, quod tertia lampada dispar<br>
conspicitur paribus, Deltoton nomine sidus,<br>
ex simili dictum; Cepheusque et Cassiepia<br>
in poenas signata suas iuxtaque relictam<br>
Andromedam vastos metuentem pristis hiatus,<br>
<font size=-1>[357]</FONT> expositam ponto deflet scopulisque revinctam,<br>
ni veterem Perseus caelo quoque servet amorem<br>
auxilioque iuvet fugiendaque Gorgonis ora<br>
sustineat spoliumque sibi pestemque videnti.<br>
tum vicina ferens nixo vestigia Tauro<br>
Heniochus studio mundumque et nomen adeptus,<br>
quem primum curru volitantem Iuppiter alto<br>
quadriiugis conspexit equis caeloque sacravit.<br>
hunc subeunt Haedi claudentes sidere pontum,<br>
nobilis et mundi nutrito rege Capella,<br>
cuius ab uberibus magnum ile ascendit Olympum.<br>
lacte fero crescens ad fulmina vimque tonandi;<br>
hanc ergo aeternis merito sacravit in astris<br>
Iuppiter et caeli caelum mercede rependit.<br>
Pleiadesque Hyadesque feri pars utraque Tauri<br>
in boream scandunt. haec sunt aquilonia signa.<br>
&nbsp;&nbsp;&nbsp;&nbsp;
aspice nunc infra solis surgentia cursus,<br>
quae super exustas labuntur sidera terras<br>
quaeque inter gelidum Capricorni sidus et axe<br>
imo subnixum vertuntur lumina mundum,<br>
altera pars orbis sub quis iacet invia nobis<br>
ignotaeque hominum gentes nec transita regna,<br>
commune ex uno lumen ducentia sole<br>
diversasque umbras laevaque cadentia signa<br>
et dextros ortus caelo spectantia verso.<br>
nec minor est illis mundus nec lumine peior,<br>
nec numerosa minus nascuntur sidera in orbem.<br>
cetera non cedunt; uno vincuntur in astro,<br>
<font size=-1>[385]</FONT> Augusto, sidus nostro quod contigit orbi,<br>
Caesar nunc terris, post caelo maximus auctor.<br>
cernere vicinum Geminis licet Oriona,<br>
in magnam caeli tendentem bracchia partem<br>
nec minus extento surgentem ad sidera passu,<br>
singula fulgentis umeros cui lumina signant<br>
et tribus obliquis demissus ducitur ensis.<br>
at caput Orion excelso immersus Olympo<br>
per tria subducto signatur lumina vultu,<br>
non quod clara minus, sed quod magis alta recedunt.<br>
hoc duce per totum decurrunt sidera mundum.<br>
subsequitur rapido contenta Canicula cursu,<br>
qua nullum terris violentius advenit astrum<br>
nec gravius cedit; nunc horrida frigore surgit,<br>
nunc vacuum soli fulgentem deserit orbem:<br>
sic in utrumque movet mundum et contraria reddit.<br>
hanc qui surgentem, primo cum redditur ortu,<br>
montis ab excelso speculantur vertice Tauri,<br>
eventus frugum varios et tempora dicunt,<br>
quaeque valetudo veniat, concordia quanta;<br>
bella facit pacemque refert varieque revertens<br>
sic movet, ut vidit mundum, vultuque gubernat.<br>
magna fides hoc posse color cursusque micantis<br>
in radios: vix sole minor, nisi quod procul haerens<br>
frigida caeruleo contorquet lumina vultu.<br>
cetera vincuntur specie, nec clarius astrum<br>
tinguitur oceano caelumve revisit ab undis.<br>
tunc Procyon veloxque Lepus, tum nobills Argo<br>
<font size=-1>[413]</FONT> in caelum subducta mari, quod prima cucurrit,<br>
emeritum magnis mundum tenet acta periclis,<br>
servando dea facta deos. cui proximus Anguis<br>
squamea dispositis imitatur lumina flammis.<br>
et Phoebo sacer Ales et una gratus Iaccho<br>
Crater et duplici Centaurus imagine fulget,<br>
pars hominis, tergo pectus commissus equino.<br>
ipsius hinc mundo templum est, victrixque solutis<br>
Ara nitet sacris, vastos cum terra gigantes<br>
in caelum furibunda tulit. tum di quoque magnos<br>
quaesivere deos; dubitavit Iuppiter ipse,<br>
quod poterat non posse timens, cum surgere terram<br>
cerneret, ut verti naturam crederet omnem,<br>
montibus atque aliis aggestos crescere montes,<br>
et tam vicinos fugientia sidera colles,<br>
* arma importantis et rupta matre creatos,<br>
* discordes vultum permixtaque corpora partus.<br>
necdum pestiferum sibi quemquam (aut) numina norat<br>
si qua forent maiora suis. tunc Iuppiter Arae<br>
sidera constituit, quae nunc quoque maxima fulgent.<br>
quam propter Cetus convolvens squamea terga<br>
orbibus insurgit tortis et fluctuat alvo,<br>
intentans morsum, similis iam iamque tenenti,<br>
qualis ad expositae fatum Cepheidos undis<br>
expulit adveniens ultra sua litora pontum.<br>
<font size=-1>[438]</FONT> tum notins Piscis venti de nomine dictus<br>
exsurgit de parte noti; cui iuncta feruntur<br>
flexa per ingentis stellarum flumina gyros.<br>
alterius capiti coniungit Aquarius undas<br>
amnis, et in medium coeunt et sidera miscent.<br>
&nbsp;&nbsp;&nbsp;&nbsp;
his, inter solisque vias Arctosque latentes<br>
axem quae mundi stridentem pondere torquent,<br>
orbe peregrino caelum depingitur astris,<br>
quae notia antiqui dixerunt sidera vates.<br>
ultima quae mundo semper volvuntur in imo,<br>
quis innixa manent caeli fulgentia templa,<br>
nusquam in conspectum redeuntia, cardine verso<br>
sublimis speciem mundi similisque figuras<br>
astrorum referunt. et versas frontibus Arctos<br>
uno distingui medias claudique Dracone<br>
credimus exemplo. quamvis fugientia visus<br>
hunc orbem caeli vertentis sidera cursu<br>
cardine tam simili fultum, quam vertice, pingunt.<br>
&nbsp;&nbsp;&nbsp;&nbsp;
haec igitur magno divisas aethere sedes<br>
signa tenent mundi totum deducta per orbem.<br>
tu modo corporeis similis ne quaere figuras,<br>
omnia ut aequali fulgentia membra colore<br>
deficiat nihil aut vacuum qua lumine cesset.<br>
non poterit mundus sufferre incendia tants,<br>
omnia si plenis ardebunt sidera membris.<br>
quicquid subduxit flammis, natura pepercit<br>
succubitura oneri, formas disiungere tantum<br>
contenta et stellis ostendere sidera certis.<br>
linea designat species, atque ignibus ignes<br>
<font size=-1>[467]</FONT> respondent, media extremis atque ultima
summis<br>
creduntur; satis est, si se non omnia celant.<br>
praecipue medio cum luna implebitur orbe,<br>
certa nitent mundo tum lumina, conditur omne<br>
stellarum vulgus, fugiunt sine nomine signa.<br>
pura licet vacuo tum cernere sidera caelo,<br>
nec fallunt numero, parvis nec mixta feruntur.<br>
et quo clara magis possis cognoscere signa,<br>
non varios obitus norunt variosque recursus,<br>
certa sed in proprias oriuntur sidera luces,<br>
natalesque suos occasumque ordine servant.<br>
nec quicquam in tanta magis est mirabile mole,<br>
quam ratio et certis quod legibus omnia parent.<br>
nusquam turba nocet, nihil ullis partibus errat,<br>
laxius aut brevius mutatove ordine fertur.<br>
quid tam confusum specie, quid tam vice certum est?<br>
&nbsp;&nbsp;&nbsp;&nbsp;
ac mihi tam praesens ratio non ulla videtur,<br>
qua pateat mundum divino numine verti<br>
atque ipsum esse deum nec forte coisse magistra,<br>
ut voluit eredi, qui primus moenia mundi<br>
seminibus struxit minimis inque illa resolvit,<br>
e quis et maria et terras et sidera caeli<br>
aetheraque immensis fabricantem finibus orbes<br>
solventemque alios constare et cuncta reverti<br>
in sua principia et rerum mutare figuras.<br>
quis credat tantas operum sine numine moles,<br>
ex minimis caecoque creatum foedere mundum?<br>
si fors ista dedit nobis, fors ipsa gubernet;<br>
at cur dispositis vicibus consurgere signa<br>
<font size=-1>[496]</FONT> et velut imperio praescriptos reddere cursus<br>
cernimus ac nullis properantibus ulla relinqui?<br>
cur eadem aestivas exornant sidera noctes<br>
semper et hibernas eadem, certamque figuram<br>
cuisque dies reddit mundo certamque relinquit?<br>
iam tum, cum Graiae verterunt Pergama gentes,<br>
Arctos et Orion adversis frontibus ibant,<br>
haec contenta suos in vertice flectere gyros,<br>
ille ex diverso vertentem surgere contra<br>
obvius et toto semper decurrere mundo.<br>
temporaque obscurae noctis deprendere signis<br>
iam poterant, caelumque suas distinxerat horas.<br>
quot post excidium Troiae sunt eruta regna!<br>
quot capti populi! quotiens fortuna per orbem<br>
servitium imperiumque tulit varieque revertit!<br>
Troianos cineres in quantum oblita refovit<br>
imperium! fatis Asiae iam Graecia pressa est.<br>
saecula dinumerare piget, quotiensque recurrens<br>
lustrarit mundum vario sol igneus orbe.<br>
omnia mortali mutantur lege creata,<br>
nec se cognoscunt terrae vertentibus annis<br>
exutas variam faciem per saecula gentes.<br>
at manet incolumis mundus suaque omnia servat,<br>
quae nec longa dies auget minuitque senectus,<br>
nec motus puncto curvat cursusque fatigat:<br>
idem semper erit, quoniam semper fuit idem.<br>
non alium videre patres aliumve nepotes<br>
aspicient: deus est, qui non mutatur in aevo.<br>
<font size=-1>[524]</FONT> numquam transversas solem decurrere ad Arctos<br>
nec mutare vias et in ortum vertere cursus<br>
auroramque novis nascentem ostendere terris,<br>
nec lunam certos excedere luminis orbes<br>
sed servare modum, quo crescat quove recedat,<br>
nec cadere in terram pendentia sidera caelo<br>
sed dimensa suis consumere tempora signis:<br>
non casus opus est, magni sed numinis ordo.<br>
&nbsp;&nbsp;&nbsp;&nbsp;
haec igitur texunt aequali sidera tractu<br>
ignibus in varias caelum laqueantia formas.<br>
altius his nihil est; haec sunt fastigia mundi;<br>
publica naturae domus his contenta tenetur<br>
finibus amplectens pontum terrasque iacentis.<br>
omnia concordi tractu veniuntque caduntque,<br>
qua semel incubuit caelum versumque resurgit.<br>
&nbsp;&nbsp;&nbsp;&nbsp;
ipse autem quantum convexo mundus Olympo<br>
obtineat spatium, quantis bis sena ferantur<br>
finibus astra, docet ratio, cui nulla resistunt<br>
claustra nec immensae moles, ceduntque recessus,<br>
omnia succumbunt, ipsum est penetrabile caelum.<br>
nam quantum a terris atque aequore signa recedunt,<br>
tantum bina patent. quacumque inciditur orbis<br>
per medium, pars efficitur tum tertia gyri,<br>
exiguo dirimens solidam discrimine summam.<br>
summum igitur caelum bis bina refugit ab imo<br>
astra, &lt;e&gt; bis senis ut sit pars tertia signis.<br>
sed quia per medium est tellus suspensa profundum,<br>
binis a summo signis discedit et imo.<br>
hinc igitur quodcumque supra te suspicis ipse,<br>
qua per inane meant oculi quaque ire recusant.<br>
<font size=-1>[554]</FONT> binis aequandum est signis, sex tanta
rotundae<br>
efficiunt orbem zonae, qua signa feruntur<br>
bis sex aequali spatio texentia caelum.<br>
nec mirere vagos partus eadem esse per astra<br>
et mixtum ingenti generis discrimine fatum,<br>
singula cum tantum teneant tantoquo ferantur<br>
tempore; sex tota surgentia sidera luce
</p>

<p>
&nbsp;&nbsp;&nbsp;&nbsp;*
&nbsp;&nbsp;&nbsp;&nbsp;*
&nbsp;&nbsp;&nbsp;&nbsp;*
&nbsp;&nbsp;&nbsp;&nbsp;*
&nbsp;&nbsp;&nbsp;&nbsp;*
&nbsp;&nbsp;&nbsp;&nbsp;*
&nbsp;&nbsp;&nbsp;&nbsp;*
</p>

<p>
&nbsp;&nbsp;&nbsp;&nbsp;
restat ut aetherios fines tibi reddere coner<br>
filaque dispositis vicibus comitantia caelum<br>
per quae dirigitur signorum flammeus ordo.<br>
[circulus a summo nascentem vertice mundum<br>
permeat Arctophylaca petens per terga draconis]<br>
circulus ad boream fulgentem sustinet Arcton<br>
sexque fugit solidas a caeli vertice partes.<br>
alter ad extremi decurrens sidera Cancri,<br>
in quo consummat Phoebus lucemque moramque<br>
tardaque per longos circumfert lumina flexus,<br>
aestivum medio nomen sibi sumit ab aestu<br>
temporis et titulo potitur metamque volantis<br>
solis et extremos designat fervidus actus<br>
et quinque in partes aquilonis distat ab orbe.<br>
tertius in media mundi regione locatus<br>
ingenti spira totum praecingit Olympum<br>
parte ab utraque videns axem, quo limite Phoebus<br>
componit paribus numeris noctemque diemque<br>
veris et autumni currens per tempora mixta,<br>
cum medium aequali distinguit limite caelum<br>
<font size=-1>[581]</FONT> quattuor et gradibus sua fila reducit ab
aestu.<br>
proximus hunc ultra brumalis nomine limes<br>
ultima designat fugientis limina solis<br>
invidaque obliqua radiorum munera flamma<br>
dat per iter minimum nobis; sed finibus illis,<br>
quos super incubuit, longa stant tempora luce,<br>
vixque dies transit candentem extenta per aestum,<br>
bisque iacet binis summotus partibus orbis.<br>
unus ab his superest extremo proximus axi<br>
circulus, austrinas qui stringit et obsidet Arctos.<br>
hic quoque brumalem per partes quinque relinquit,<br>
et quantum a nostro sublimis cardine gyrus,<br>
distat ab adverso tantundem proximus illi.<br>
[sic tibi per binas vertex a vertice partes<br>
divisus duplici summa circumdat Olympum<br>
et per quinque notat signantis tempore fines.]<br>
his eadem est via quae mundo pariterque rotantur<br>
inclines sociosque ortus occasibus aequant,<br>
quandoquidem secti, qua totus volvitur orbis,<br>
fila trahunt alti cursum comitantia caeli<br>
intervalla pari servantes limite semper<br>
divisosque semel fines sortemque dicatam.<br>
sunt duo, quos recipit ductos a vertice vertex,<br>
inter se adversi, qui cunctos ante relatos<br>
seque secant gemino coeuntes cardine mundi<br>
transversoque polo rectum ducuntur in axem,<br>
tempora signantes anni caelumque per astra<br>
quattuor in partes divisum mensibus aequis.<br>
alter ab excelso decurrens limes Olympo<br>
<font size=-1>[610]</FONT> serpentis caudam siccas et dividit Arctos,<br>
et iuga Chelarum medio volitantia gyro<br>
extremamque secans Hydram mediumque sub austris<br>
Centaurum adverso concurrit rursus in axe<br>
et redit in caelum squamosaque tergora Ceti<br>
Lanigerique notat fines clarumque Trigonum<br>
Andromedaeque sinus imos, vestigia matris<br>
principiumque suum repetito cardine claudit.<br>
alter in hunc medium summumque incumbit in axem<br>
perque pedes primos cervicem transit et Ursae,<br>
quam septem stellae primam iam sole remoto<br>
producunt nigrae praebentem lumina nocti,<br>
et Geminis Cancrum dirimit stringitque flagrantem<br>
ore Canem clavumque Ratis, quae vicerat aequor.<br>
inde axem occultum per gyri signa prioris<br>
transversa atque illo rursus de limite tangit<br>
te, Capricorne, tuisque Aquilam designat ab astris,<br>
perque Lyram inversam currens spirasque Draconis:<br>
posteriora pedum Cynosurae praeterit astra<br>
transversamque secat vicino cardine caudam.<br>
hic iretum coit ipse sibi memor, unde profectus.<br>
&nbsp;&nbsp;&nbsp;&nbsp;
atque hos aeterna fixerunt tempora sede<br>
immotis per signa modis statione perenni.<br>
hos volucris fecere duos; namque alter ab ipsa<br>
consurgens Helice medium praecidit Olympum<br>
discernitque diem sextamque examinat horam<br>
et paribus spatiis occasus cernit et ortus.<br>
<font size=-1>[637]</FONT> hic mutat per signa vices; seu si quis eoos<br>
seu petit hesperios, supra se circinat orbem<br>
verticibus super astantem mediumque secantem<br>
caelum et diviso signantem culmine mundum<br>
(quando aliis aliud medium est; volat hora per orbem),<br>
cumque loco terrae caelumque et tempora mutat.<br>
atque ubi se primis extollit Phoebus ab undis,<br>
illis sexta manet, quos tum premit aureus orbis.<br>
rursus ad hesperios sexta est, ubi cedit in umbras;<br>
nos primam ac summam sextam numeramus utramque<br>
et gelidum extremo lumen sentimus ab igni.<br>
alterius fines si vis cognoscere gyri,<br>
circumfer faciles oculos vultumque per orbem.<br>
quicquid erit caelique imum terraeque supremum,<br>
qua coit ipse sibi nullo discrimine mundus<br>
redditque aut recipit fulgentia sidera ponto,<br>
praecingit tenui transversum limite mundum.<br>
haec quoque per totum volitabit linea caelum,<br>
non tantum ad medium vergens mediumque repente<br>
orbem, nunc septem ad stellas nec mota sub astra,<br>
sed quacumque vagae tulerint vestigia plantae<br>
has modo terrarum nunc has gradientis in oras,<br>
semper erit novus et terris mutabitur arcus;<br>
quippe aliud caelum ostendens aliudque relinquens<br>
dimidium teget et referet varioque notabit<br>
fine et cum visu pariter sua fila movente.<br>
<font size=-1>[663]</FONT> hic terrestris erit, quia terram amplectitur
orbis,<br>
[et mundum pleno praecingit limite gyrus]<br>
atque a fine trahens titulum memoratur horizon.<br>
&nbsp;&nbsp;&nbsp;&nbsp;
his adice obliquos adversaque fila trahentis<br>
inter se gyros, quorum fulgentia signa<br>
alter habet, per quae Phoebus moderatur habenas,<br>
subsequiturque suo solem vaga Delia curru,<br>
et quinque adverso luctantia sidera mundo<br>
exercent varias naturae lege choreas.<br>
hunc tenet a summo Cancer, Capricornus ab imo,<br>
bis recipit, lucem qui circulus aequat et umbras,<br>
Lanigeri et Librae signo sua fila secantem.<br>
sic per tres gyros inflexus ducitur orbis<br>
rectaque devexo fallit vestigia clivo;<br>
nec visus aciemque fugit tantumque notari<br>
mente potest, sicut cernuntur mente priores,<br>
sed nitet ingenti stellatus balteus orbe<br>
insignemque facit caelato lumine mundum<br>
et ter vicenas partes patet atque trecentas<br>
in longum; bis sex latescit fascia partes,<br>
quae cohibet vario labentia sidera cursu.<br>
alter in adversum positus succedit ad Arctos<br>
et paulum a boreae gyro sua fila reducit<br>
transitque inversae per sidera Cassiepiae.<br>
inde per obliquum descendens tangit Olorem<br>
aestivosque secat fines Aquilamque supinam<br>
temporaque aequantem gyrum zonamque ferentem<br>
Solis equos inter caudam, qua Scorpius ardet,<br>
extremamque Sagittari laevam atque Saglttam.<br>
inde suos sinuat flexus crura pedesque<br>
Centauri alterius rursusque ascendere caelum<br>
<font size=-1>[694]</FONT> incipit Argivumque Ratem per aplustria summa<br>
et medium mundi gyrum Geminosque per ima<br>
signa secat, subit Heniochum, teque, unde profectus,<br>
Cassiepia, petens super ipsum Persea transit<br>
orbemque ex illa coeptum concludit in ipsa<br>
trisque secat medios gyros et signa ferentem<br>
partibus e binis, quotiens praeciditur ipse.<br>
nec quaerendus erit: visus incurrit in ipsos<br>
sponte sua seque ipse docet cogitque notari.<br>
namque in caeruleo candens nitet orbita mundo<br>
ceu missura diem subito caelumque recludens.<br>
ac veluti virides discernit semita campos,<br>
quam terit assiduo renovans iter orbita tractu;<br>
[inter divisas aequalibus est via partis]<br>
ut freta canescunt sulcum ducente carina<br>
accipiuntque viam fluctus spumantibus undis,<br>
quam tortus verso movit de gurgite vertex,<br>
candidus in nigro lucet sic limes Olympo<br>
caeruleum findens ingenti lumine mundum.<br>
utque suos arcus per nubila circinat Iris,<br>
sic superincumbit signato culmine limes<br>
candidus et resupina facit mortalibus ora,<br>
dum nova per caecam mirantur lumina noctem<br>
inquiruntque sacras humano pectore causas,<br>
num se diductis conetur solvere moles<br>
segminibus, raraque labent compagine rimae<br>
admittantque novum laxato tegmine lumen; --<br>
<font size=-1>[724]</FONT> quid sibi non timeant, magni cum vulnera
caeli<br>
conspiciant, feriatque oculos iniuria mundi? --<br>
an coeat mundus, duplicisque extrema cavernae<br>
conveniant caelique oras et sidera iungant,<br>
perque ipsos fiat nexus manifesta cicatrix<br>
fusuram faciens mundi, stipatus et orbis<br>
aeriam in nebulam clara compagine versus<br>
in cuneos alti cogat fundamina caeli.<br>
an melius manet illa fides, per saecula prisca<br>
illac solis equos diversis cursibus isse<br>
atque aliam trivisse viam, longumque per aevum<br>
exustas sedes incoctaque sidera flammis<br>
caeruleam verso speciem mutasse colore,<br>
infusumque loco cinerem mundumque sepultum?<br>
fama etiam antiquis ad nos descendit ab annis<br>
Phaethontem patrio curru per signa volantem,<br>
dum nova miratur propius spectacula mundi<br>
et puer in caelo ludit curruque superbus<br>
luxuriat mundo, cupit et maiora parente,<br>
monstratas liquisse vias orbemque rigenti<br>
imposuisse polo; nec signa insueta tulisse<br>
errantis meta flammas cursumque solutum,<br>
* deflexum solito cursu curvisque quadrigis.<br>
quid querimur flammas totum saevisse per orbem,<br>
terrarumque rogum cunctas arsisse per urbes,<br>
cum vaga dispersi fluitarunt lumina currus,<br>
et caelum exustum est? luit ipse incendia mundus,<br>
<font size=-1>[748]</FONT> et nova vicinis flagrarunt sidera flammis<br>
nunc quoque praeteriti faciem referentia casus.<br>
nec mihi celanda est famae vulgata vetustas<br>
mollior: e niveo lactis fluxisse liquorem<br>
pectore reginae divum caelumque colore<br>
infecisse suo. quapropter lacteus orbis<br>
dicitur, et nomen causa descendit ab ipsa.<br>
an maior densa stellarum turba corona<br>
convexit flammas et crasso lumine candet,<br>
et fulgore nitet collato clarior orbis?<br>
an fortes animae dignataque nomina caelo<br>
corporibus resoluta suis terraeque remissa<br>
huc migrant ex orbe suumque habitantia caelum<br>
aetherios vivunt annos mundoque fruuntur?<br>
atque hic Aeacidas, hic et veneramur Atridas<br>
Tydidemque ferum terraeque marisque triumphis<br>
naturae victorem Ithacum Pyliumque senecta<br>
insignem triplici Danaumque ad Pergava reges,<br>
[castra ducum et caeli victamque sub Hectore Troiam]<br>
Auroraeque nigrum partum stirpemque Tonantis<br>
rectorem Lyciae; nec te, Mavortia virgo,<br>
praeteream regesque alios, quos Thraecia misit<br>
atque Asiae gentes et Magno maxima Pella;<br>
quique animi vires et strictae pondera mentis<br>
prudentes habuere viri, quibus omnis in ipsis<br>
census erat, iustusque Solon fortisque Lycurgus,<br>
aetheriusque Platon et qui fabricaverat illum<br>
<font size=-1>[775]</FONT> damnatusque suas melius damnavit Athenas,<br>
Persidis et victor, strarat quae classibus aequor.<br>
Romanique viri, quorum iam maxima turba est:<br>
Tarquinioque minus reges, et Horatia proles,<br>
tota acies partus, nec non et Scaevola trunco<br>
nobilior, maiorque viris et cloelia virgo,<br>
et Romana ferens, quae texit, moenia Cocles,<br>
et commilitio volucris Corvinus adeptus<br>
et spolia et nomen, qui gestat in alite Phoebum,<br>
et Iove qui meruit caelum Romamque Camillus<br>
servando posuit, Brutusque a rege receptae<br>
conditor, et Pyrrhi per bella Papirius ultor,<br>
Fabricius Curiusque pares, et tertia palma<br>
Marcellus, Cossusque prior de rege necato,<br>
certantesque Deci votis similesque triumphis,<br>
invictusque mora Fabius, victorque necantis<br>
Livius Hasdrubalis socio per bella Nerone,<br>
Scipiadaeque duces, fatum Carthaginis unum,<br>
Pompeiusque orbis domitor per trisque triumphos<br>
ante deum princeps, et censu Tullius oris<br>
emeritus caelum, et &lt;tu,&gt; Claudi magna propago,<br>
Aemiliaeque domus proceres, clarique MeteIli,<br>
et Cato fortunae victor, matrisque sub armis<br>
miles Agrippa suae. Venerisque ab origine proles<br>
Iulia descendit caelo caelumque replevit,<br>
<font size=-1>[800]</FONT> quod regit Augustus socio per signa Tonante,<br>
cernit et in coetu divum magnumque Quirinum<br>
altius aetherii quam candet circulus orbis.<br>
illa deum sedes, haec illis proxima, divum<br>
qui virtute sua similes vestigia tangunt.<br>
&nbsp;&nbsp;&nbsp;&nbsp;
ac prius incipiam stellis quam reddere vires<br>
signorumque canam fatalia carmine iura,<br>
implenda est mundi facies, corpusque per omne<br>
quid, quod ubique nitet, vigeat quandoque, notandum est.<br>
sunt alia adverso pugnantia sidera mundo,<br>
quae terram caelumque inter volitantia pendent.<br>
[Saturni, Iovis et Martis Solisque, sub illis<br>
Mercurius Venerem inter agit Lunamque locatus.]<br>
sunt etiam raris orti natalibus ignes,<br>
protinus et rapti. subitas candescere flammas<br>
aera per liquidum tractosque perire cometas<br>
rata per ingentis viderunt saecula motus.<br>
sive, quod ingenitum terra spirante vaporem<br>
umidior sicca superatur spiritus aura,<br>
nubila cum Iongo cessant dispulsa sereno,<br>
et solis radiis arescit torridus aer,<br>
apta alimenta sibi demissus corripit ignis<br>
materiamque sui deprendit flamma capacem. --<br>
et quia non solidum est corpus, sed rara vagantur<br>
principia aurarum volucrique simillima fumo,<br>
<font size=-1>[825]</FONT> in breve vivit opus coeptaque incendia fine<br>
subsistunt pariterque cadunt fulgentque cometae.<br>
quod nisi vicinos agerent occasibus ortus<br>
et tam parva forent accensis tempora flammis,<br>
alter nocte dies esset caelumque rediret<br>
inversum et somno totum deprenderet orbem.<br>
tum quia non una specie dispergitur omnis<br>
aridior terrae vapor et comprenditur igni,<br>
diversas quoque per facies accensa feruntur<br>
lumina, quae subitis exsistunt nata tenebris.<br>
nam modo, ceu longi fluitent de vertice crines,<br>
flamma comas imitata volat, tenuisque capillos<br>
diffusos radiis ardentibus explicat ignis.<br>
nunc prior haec facies dispersis crinibus exit,<br>
<font size=-1>[839]</FONT> et glomus ardentis sequitur sub imagine
barbae<br>
<font size=-1>[845]</FONT> hirta figurantis tremulo sub lumine menta.<br>
<font size=-1>[840]</FONT> interdum aequali laterum compagine ductus<br>
quadratamve trabem fingit teretemve columnam.<br>
quin etiam tumidis exaequat dolia flammis<br>
procere distenta uteros, parvosque catillos<br>
<font size=-1>[844]</FONT> mentitur curvos ignis glomeratus in orbes.<br>
<font size=-1>[846]</FONT> lampadas et fissas ramosos fundit in ignes.<br>
praecipites stellae passimque volare videntur,<br>
cum vaga per nitidum scintillant lumina mundum<br>
<font size=-1>[849]</FONT> et tenuem longis iaculantur crinibus ignem;<br>
excurruntque procul volucris imitata sagittas,<br>
arida cum gracili tenuatur semita filo.<br>
sunt autem cunctis permixti partibus ignes,<br>
qui gravidas habitant fabricantis fulmina nubes<br>
et penetrant terras Aetnamque minantur Olympo<br>
et calidas reddunt ipsis in fontibus undas<br>
ac silice in dura viridique in cortice sedem<br>
inveniunt, cum silva sibi collisa crematur:<br>
ignibus usque adeo natura est omnis abundans.<br>
ne mirere faces subitas erumpere caelo<br>
aeraque accensum flammis lucere coruscis<br>
arida complexum spirantis semina terrae,<br>
quae volucer pascens ignis sequiturque fugitque,<br>
fulgura cum videas tremulum vibrantia lumen,<br>
imbribus e mediis et caelum fulmine ruptum, --<br>
sive igitur ratio praebentis semina terrae<br>
in volucres ignes potuit generate cometas,<br>
sive illas natura faces ut cuncta creavit<br>
sidera per tenues caelo lucentia flammas,<br>
(sed trahit ad semet rapido Titanius aestu<br>
involvitque suo flammantis igne cometas,<br>
ac modo dimittit, sicut Cyllenius orbis<br>
et Venus, accenso cum ducit vespere noctem,<br>
saepe nitent falluntque oculos rursusque revisunt)<br>
seu deus instantis fati miseratus in orbem<br>
signa per affectus caelique incendia mittit;<br>
numquam futtilibus excanduit ignibus aether:<br>
squalidaque elusi deplorant arva coloni,<br>
et sterilis inter sulcos defessus arator<br>
ad iuga maerentis cogit frustrata iuvencos.<br>
<font size=-1>[880]</FONT> aut gravibus morbis et lenta corpora tabe<br>
corripit exustis letalis flamma medullis<br>
labentisque rapit populos, totasque per urbes<br>
publica succensis peraguntur fata sepulcris.<br>
qualis Erechtheos pestis populata colonos<br>
extulit antiquas per funera pacis Athenas,<br>
alter in alterius labens cum fata ruebant.<br>
nec locus artis erat medicae nec vota valebant;<br>
cesserat officium morbis, et funera deerant<br>
mortibus et lacrimae; lassus defecerat ignis,<br>
et coacervatis ardebant corpora membris,<br>
ac tanto quondam populo vix contigit heres.<br>
talia significant lucentes saepe cometae:<br>
funera cum facibus veniunt terrisque minantur<br>
ardentis sine fine rogos, cum mundus et ipsa<br>
aegrotet natura, hominum sortita sepulcrum.<br>
quin et bella canunt ignes subitosque tumultus<br>
et clandestinis surgentia fraudibus arma,<br>
externas modo per gentes, -- ut foedere rupto<br>
cum fera ductorem rapuit Germania Varum<br>
infecitque trium legionum sanguine campos,<br>
arserunt toto passim minitantia mundo<br>
lumina, et ipsa tulit bellum natura per ignes<br>
opposuitque suas vires finemque minata est.<br>
nec mirere graves rerumque hominumque ruinas:<br>
saepe domi culpa est; nescimus credere caelo; --<br>
civilis etiam motus cognataque bella<br>
significant. nec plura alias incendia mundus<br>
sustinuit, quam cum ducibus iurata cruentis<br>
arma Philippeos implerunt agmine campos.<br>
<font size=-1>[910]</FONT> vixque etiam sicca miles Romanus harena<br>
ossa verum lacerosque prius superastitit artus,<br>
imperiumque suis conflixit viribus ipsum,<br>
perque patris pater Augustus vestigia vicit.<br>
necdum finis erat: restabant Actia bella<br>
dotali oommissa acie, repetitaque rerum<br>
alea, et in ponto quaesitus rector Olympi,<br>
femineum sortita iugum cum Roma pependit,<br>
atque ipsa Isiaco certarunt fulmina sistro.<br>
restabant profugo servilia milite bella,<br>
cum patrios armis imitatus filius hostis<br>
aequora Pompeius cepit defensa parenti.<br>
sed satis hoc fatis fuerit. iam bella quiescant,<br>
atque adamanteis discordia vincta catenis<br>
aeternos habeat frenos in carcere clausa.<br>
sit pater invictus patriae, sit Roma sub illo,<br>
cumque deum caelo dederit, non quaerat in orbe.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="manilius.html">Manilius</A>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>