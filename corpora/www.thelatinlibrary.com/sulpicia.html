<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Sulpicia
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media = "print">
	</head>
	
<body>

<h1>SVLPICIA</h1>

<h2 class="date">(late 1st century B.C.)</h2>

<h2 class="work">EPISTULAE</h2>

<p>
<b>I.</B>
</p>

<p>
Tandem venit amor, qualem texisse pudori<br>
&nbsp;&nbsp;&nbsp;&nbsp;quam nudasse alicui sit mihi fama magis.<br>
Exorata meis illum Cytherea Camenis<br>
&nbsp;&nbsp;&nbsp;&nbsp;adtulit in nostrum deposuitque sinum.<br>
Exsolvit promissa Venus:  mea gaudia narret,<br>
&nbsp;&nbsp;&nbsp;&nbsp;dicetur siquis non habuisse sua.<br>
Non ego signatis quicquam mandare tabellis, <br>
&nbsp;&nbsp;&nbsp;&nbsp;ne legat id nemo quam meus ante, velim,<br>
sed peccasse iuvat, vultus conponere famae<br>
&nbsp;&nbsp;&nbsp;&nbsp;taedet:  cum digno digna fuisse ferar.
</p>

<p>
<b>II.</B>
</p>

<p>
Invisus natalis adest, qui rure molesto<br>
&nbsp;&nbsp;&nbsp;&nbsp;et sine Cerintho tristis agendus erit.<br>
Dulcius urbe quid est?  an villa sit apta puellae<br>
&nbsp;&nbsp;&nbsp;&nbsp;atque Arrentino frigidus amnis agro?<br>
Iam nimium Messalla mei studiose, quiescas,<br>
&nbsp;&nbsp;&nbsp;&nbsp;heu tempestivae, saeve propinque, viae!<br>
Hic animum sensusque meos abducta relinquo,<br>
&nbsp;&nbsp;&nbsp;&nbsp;arbitrio quamvis non sinis esse meo.
</p>

<p>
<b>III.</B>
</p>

<p>
Scis iter ex animo sublatum triste puellae?<br>
&nbsp;&nbsp;&nbsp;&nbsp;natali Romae iam licet esse suo.<br>
Omnibus ille dies nobis natalis agatur,<br>
&nbsp;&nbsp;&nbsp;&nbsp;qui nec opinanti nunc tibi forte venit.
</p>

<p>
<b>IV.</B>
</p>

<p>
Gratum est, securus multum quod iam tibi de me<br>
&nbsp;&nbsp;&nbsp;&nbsp;permittis, subito ne male inepta cadam.<br>
Sit tibi cura togae potior pressumque quasillo<br>
&nbsp;&nbsp;&nbsp;&nbsp;scortum quam Servi filia Sulpicia:<br>
Solliciti sunt pro nobis, quibus illa dolori est,<br>
&nbsp;&nbsp;&nbsp;&nbsp;ne cedam ignoto, maxima causa, toro.
</p>

<p>
<b>V.</B>
</p>

<p>
Estne tibi, Cerinthe, tuae pia cura puellae,<br>
&nbsp;&nbsp;&nbsp;&nbsp;quod mea nunc vexat corpora fessa calor?<br>
A ego non aliter tristes evincere morbos<br>
&nbsp;&nbsp;&nbsp;&nbsp;optarim, quam te si quoque velle putem.<br>
At mihi quid prosit morbos evincere, si tu<br>
&nbsp;&nbsp;&nbsp;&nbsp;nostra potes lento pectore ferre mala?
</p>

<p>
<b>VI.</B>
</p>

<p>
Ne tibi sim, mea lux, aeque iam fervida cura<br>
&nbsp;&nbsp;&nbsp;&nbsp;ac videor paucos ante fuisse dies,<br>
si quicquam tota conmisi stulta iuventa,<br>
&nbsp;&nbsp;&nbsp;&nbsp;cuius me fatear paenituisse magis,<br>
hesterna quam te solum quod nocte reliqui,<br>
&nbsp;&nbsp;&nbsp;&nbsp;ardorem cupiens dissimulare meum.<br>
</p>

<div class="footer">
	<p>
		<a href="index.html">The Latin Library</a>
		<a href="classics.html">The Classics Page</a>
	</p>
</div>

</body>
</html>