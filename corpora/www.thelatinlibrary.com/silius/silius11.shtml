<html>
	<head>
		<title>
			Silius, Liber XI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER UNDECIMUS
</p>

<p class=border></P>

<p>
Nunc age, quos clades insignis Iapyge campo<br>
uerterit ad Libyam populos Sarranaque castra,<br>
expediam. stat nulla diu mortalibus usquam,<br>
Fortuna titubante, fides. adiungere dextras<br>
certauere palam rumpenti foedera Poeno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
(heu nimium faciles laesis diffidere rebus!)<br>
saeuior ante alios iras seruasse repostas<br>
atque odium renouare ferox in tempore Samnis,<br>
mox leuis et sero pressurus facta pudore<br>
Bruttius, ambiguis fallax mox Apulus armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
tum gens Hirpini uana indocilisque quieti<br>
et rupisse indigna fidem: ceu dira per omnis<br>
manarent populos foedi contagia morbi.<br>
iamque Atella suas iamque et Calatia adegit,<br>
fas superante metu, Poenorum in castra cohortes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
inde Phalanteo leuitas animosa Tarento<br>
Ausonium laxare iugum. patefecit amicas<br>
alta Croton portas Afrisque ad barbara iussa<br>
Thespiadum docuit summittere colla nepotes.<br>
idem etiam Locros habuit furor. ora uadosi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
litoris, Argiuos Maior qua Graecia muros<br>
seruat et Ionio luitur curuata profundo,<br>
laetas res Libyae et fortunam in Marte secuta,<br>
iurauit pauitans Tyrio sua proelia Marti.<br>
iam uero, Eridani tumidissimus accola, Celtae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
incubuere malis Italum ueteresque doloris<br>
tota se socios properarunt iungere mole.<br>
&nbsp;&nbsp;&nbsp;&nbsp;Sed fas id Celtis, fas impia bella referre<br>
Boiorum fuerit populis: Capuaene furorem,<br>
quem Senonum genti, placuisse, et Dardana ab ortu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
moenia barbarico Nom&lt;a&gt;dum sociata tyranno<br>
quisnam mutato tantum nunc tempore credat?<br>
luxus et insanis nutrita ignauia lustris<br>
consumptusque pudor peccando unisque relictus<br>
diuitiis probrosus honor lacerabat hiantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
desidia populum ac resolutam legibus urbem.<br>
insuper exitio truculenta superbia agebat.<br>
nec uitiis deerant uires. non largior ulli<br>
Ausoniae populo (sic tum Fortuna fouebat)<br>
aurique argentique modus; madefacta ueneno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Assyrio maribus uestis medioque dierum<br>
regales epulae atque ortu conuiuia solis<br>
deprensa et nulla macula non inlita uita.<br>
tum populo saeui patres, plebesque senatus<br>
inuidia laeta, et conlidens dissona corda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
seditio. sed enim interea temeraria pubis<br>
delicta augebat pollutior ipsa senectus.<br>
nec, quos uile genus despectaque lucis origo<br>
foedabat, sperare sibi et deposcere primi<br>
deerant imperia ac patriae pereuntis habenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
quin etiam exhilar&lt;ar&gt;e uiris conuiuia caede<br>
mos olim et miscere epulis spectacula dira<br>
certantum ferro, saepe et super ipsa cadentum<br>
pocula, respersis non parco sanguine mensis.<br>
&nbsp;&nbsp;&nbsp;&nbsp;Has astu adgressus quo uerteret acrius aegras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
ad Tyrios mentes, quae nulla sorte daturam<br>
certus erat Romam (neque enim impetrata uolebat)&#151;<br>
Pacuuio fuit haud obscurum crimine nomen&#151;<br>
hortatur summi partem deposcere iuris<br>
atque alternatos sociato consule fasces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
et, si partita renuant sedisse curuli<br>
aequatumque decus geminasque uidere secures,<br>
ultorem ante oculos atque ora astare repulsae.<br>
ergo electa manus gressu fert dicta citato.<br>
antistat cunctis praecellens Virrius ore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
sed genus obscurum nullique furore secundus.<br>
qui postquam coetu patrum ingentique senatu<br>
impia dementis uulgi ac uix tota profudit<br>
consulta &lt;et&gt; tumidis incendit uocibus aures,<br>
concordi fremitu renuentum effunditur asper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
toto e concilio clamor, tum quisque fatigat<br>
increpitans, uocumque tremit certamine templum.<br>
&nbsp;&nbsp;&nbsp;&nbsp;Hic Torquatus, auum fronte aequauisse seuera<br>
nobilis, 'Heu Capua portantes talia dicta<br>
Romuleis durastis' ait 'succedere muris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
ad quos non ausi Carthago atque Hannibal arma<br>
post Cannas adferre suas? numquamne per auris<br>
it uestras, in Tarpeia cum sede Latini<br>
orarent paria, haud uerbis, haud uoce, sed acri<br>
propulsum dextra, qui tum mandata superbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
ore adportabat, tanto per limina templi<br>
turbine praecipitem reuoluti corporis actum,<br>
ut saeuo adflictus saxo spectante piaret<br>
tristia dicta Ioue et lueret uerba impia leto?<br>
en ego progenies eius, qui sede Tonantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
expulit orantem et nuda Capitolia consul<br>
defendit dextra.' rabidum hinc palmasque uirorum<br>
intentantem oculis proauitaque facta parantem<br>
ut uidit maiore adeo crudescere motu,<br>
excipit his frendens Fabius: 'Pro cuncta pudendi!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
sedes, ecce, uacat, belli uiduata procella:<br>
quem, quaeso, e uobis huic imposuisse paratis<br>
inque locum Pauli quemnam datis? an tua, Virri,<br>
prima atque ante alios sors, concedente senatu,<br>
te citat ac nostris aequat iam purpura Brutis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
i, demens, i, quo tendis; tibi perfida fasces<br>
det Carthago suos.' medio feruore loquentis<br>
impatiens ultra gemitu cohibere furorem<br>
fulminea toruum exclamat Marcellus ab ira:<br>
'Quae tandem et quam lenta tenet patientia mentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
o confuse nimis Gradiui turbine Varro,<br>
ut perferre queas furibunda insomnia consul?<br>
nonne exturbatos iam dudum limine templi<br>
praecipites agis ad portas, et discere cogis<br>
semiuiros, quod sit nostro de more creati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
consulis imperium? non umquam sobria pubes<br>
et peritura breui, moneo, ocius urbe facesse.<br>
muros ante tuos, ut par est, debita ductor<br>
armatus responsa dabit.' consurgere cuncti<br>
hinc pariter magnoque uiros clamore premebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
necnon et foribus propere Campana iuuentus<br>
extulit ipsa gradum, tantaeque dolore repulsae<br>
concitus Hannibalem uoluebat Virrius ore.<br>
Fuluius (huic nam spondebant praesagia mentis<br>
uenturum decus, et Capuae pereuntis imago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
iam tum erat ante oculos) 'Non si Carthaginis' inquit<br>
'ductorem uestris deuinctum colla catenis<br>
Romam uictor agis, posthac intrare Quirini<br>
sacratas dabitur sedes. tende ocius, oro,<br>
quo mens aegra uocat.' referunt haec inde citati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
mixta minis et torua trucis responsa senatus.<br>
&nbsp;&nbsp;&nbsp;&nbsp;Tantane, omnipotens, caligine mersa latere<br>
fata placet? ueniet quondam felicior aetas,<br>
cum pia Campano gaudebit consule Roma<br>
et per bella diu fasces perque arma negatos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
ultro ad magnanimos referet secura nepotes.<br>
poena superborum tamen haec durabit auorum,<br>
quod non ante suos Capua ad suffragia mittet,<br>
quam Carthago suos.<br>
&nbsp;&nbsp;&nbsp;&nbsp;Postquam nunc dicta senatus,<br>
nunc facta exposuit, tum ueris falsa per artem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Virrius admiscens cecinit fatale cruenti<br>
turbati&lt;s&gt; signum belli. furiata iuuentus<br>
arma, arma Hannibalemque uolunt. ruit undique uulgus<br>
et Poenos in tecta uocant. ingentia facta<br>
Sidonii iuuenis celebrant: ut ruperit Alpes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
Herculei socius decoris diuisque propinquas<br>
transierit cursu rupes, ut caede referta<br>
clauserit Eridani uictor uada, uictor ut idem<br>
Lydia Romano turbarit stagna cruore,<br>
ut Trebiae ripas aeterno nomine famae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
tradiderit Paulumque idem inter proelia et idem<br>
Flaminium, proceres rerum, demiserit umbris.<br>
his super excisam primori Marte Saguntum<br>
et iuga Pyrenes et Hiberum et sacra parentis<br>
iuratumque uiro bellum puerilibus annis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
accumulant. unum, ducibus tot caede peremptis,<br>
tot fusis acie, stare inter proelia nullis<br>
attactum telis. superum cum munere detur<br>
huic sociare uiro dextras et foedere iungi,<br>
fastus exanguis populi uanumque tumorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
nimirum Capua et dominatum perferat urbis,<br>
ceu famulis fasces aequataque iura negantis?<br>
prorsus enim tanto potiorem nomine habendum<br>
Varronem, ut fugiat consul fulgentior ostro.<br>
&nbsp;&nbsp;&nbsp;&nbsp;Talia iactantes iam lectam sorte parabant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
mittere quae Tyrios adiungat foedere pubem.<br>
sed non inuictum ponebat pectore robur<br>
tum solum Decius Capuae decus. isque receptus<br>
in medios coetus (neque enim differre dabatur)<br>
'Itis,' ait 'ciues, uiolanda ad iura parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
damnatumque caput temerati foederis aris<br>
iungitis hospitio? quae tanta obliuio recti?<br>
magnu&lt;m&gt; atque in magnis positum populisque uirisque<br>
&lt;h&gt;a&lt;u&gt;d uersam ostentare fidem! nunc tempus inire<br>
proelia pro Rutulis, nunc signa aciemque mouere,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
dum trepidae res, et medicinam uulnera poscunt:<br>
is locus officio, cum cessant prospera, cumque<br>
dura ad opem Fortuna uocat. nam laeta fouere<br>
haud quaquam magni est animi decus. huc, age, adeste.<br>
noui dis animas similes et pectora magnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 170</span><br>
numquam angusta malis. capiunt, mihi credite, Cannas<br>
et Trasimenna uada et Pauli memorabile letum.<br>
hi sunt qui uestris infixum moenibus hostem<br>
deiecere manu et Capuam eripuere superbis<br>
Samnitum iussis. hi sunt qui iura dedere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
terrore expulso Sidicinaque bella remorunt.<br>
quos fugitis socios? quosue additis? ille ego sanguis<br>
Dardanius, cui sacra pater, cui nomina liquit<br>
ab Ioue ducta Capys magno cognatus Iulo,<br>
ille ego semihomines inter Nasamonas et inter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
saeuum atque aequantem ritus Garamanta ferarum<br>
Marmarico ponam tentoria mixtus alumno,<br>
ductoremque feram, cui nunc pro foedere proque<br>
iustitia est ensis solaeque e sanguine laudes?<br>
non ita, non Decio permixtum fasque nefasque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
haec ut uelle queat. nullo nos inuida tanto<br>
armauit Natura bono, quam ianua mortis<br>
quod patet et uita non aequa exire potestas.'<br>
&nbsp;&nbsp;&nbsp;&nbsp;Haec uana auersas Decius iactauit ad auris.<br>
ast delecta manus iungebat foedera Poeno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
iamque aderat praemissa duci turbante tumultu<br>
Autololes numerosa cohors. ipse agmine magno<br>
festinata citus per campos signa mouebat.<br>
et Decius: 'Nunc hora, uiri, nunc tempus. adeste,<br>
dum Capua dignum, dum me duce dextera uindex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
molitur facinus: procumbat barbara pubes.<br>
pro se quisque alacres rapite hoc decus. hostis adire<br>
si parat, obstructas praebete cadauere portas<br>
et ferro purgate nefas. hic denique solus<br>
eluerit sanguis maculatas crimine mentes.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
&nbsp;&nbsp;&nbsp;&nbsp;Dumque ea nequiquam non ulli laeta profatur,<br>
audita asperitate uiri coeptoque feroci,<br>
multa feta gerens ira praecordia, Poenus<br>
astabat muris propereque accersere lectos<br>
immitem castris Decium iubet. horrida uirtus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
armatumque fide pectus rectique cupido<br>
et maior Capua mens imperterrita mole<br>
inuicta stabat toruoque minacia uultu<br>
iussa ducis uerbisque etiam incessebat amaris.<br>
quem Libyae rector tot signa, tot arma ferentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
spernentem increpitans magno clamore profatur:<br>
'Post Paulum, post Flaminium componimur, eheu,<br>
uecordi Decio, mecum certasse uolenti<br>
in decus et famam leti. rapite (ite citati)<br>
signa, duces. pateatne mihi Campana uetante&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
urbs Decio, explorare libet, noua bella mouenti<br>
cui patuere Alpes, saxa impellentia caelum<br>
atque uni calcata deo.' suffuderat ora<br>
sanguis et a toruo surgebant lumine flammae.<br>
tum rictus spumans et anhelis faucibus acta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
uersabant penitus dirum suspiria murmur.<br>
sic urbem inuectus, toto comitante senatu<br>
et uulgo ad spectanda ducis simul ora ruente,<br>
effundit cunctam rabiem irarumque procellas.<br>
&nbsp;&nbsp;&nbsp;&nbsp;Necnon et Decio propiora pericula mentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
flammarant, tempusque adeo cernebat adesse,<br>
quo laudes ducis inuicti superaret inermis.<br>
non illum fuga, non clausi occuluere penates,<br>
sed liber, ueluti nullus penetrasset in urbem<br>
Hannibal, intrepido seruauerat otia uultu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
cum iuuenem saeuis, horrendum, concitus armis<br>
inuadit globus et pedibus sublime sedentis<br>
ductoris sistit. tonat inde ferocibus alte<br>
incessens uictor dictis: 'Solusne ruentem<br>
fulcire ac reuocare paras a funere Romam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
o demens? en, qui diuum mihi munera tanta<br>
eripiat. Decio prorsus seruabar inerti<br>
uincendus, Decio imbelli, cui femina nulla<br>
orta in Agenoreis nostrae Carthaginis oris<br>
cesserit. huic agedum (nam cur indigna feramus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
magnanimi?), miles, meritas innecte catenas.'<br>
dixerat haec, necdum finem conuicia norant:<br>
inlatus uelut armentis super ardua colla<br>
cum sese imposuit uictorque immane sub ira<br>
infremuit leo et immersis grauis unguibus haesit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
mandit anhelantem pendens ceruice iuuencum.<br>
at Decius, dum uincla ligant, 'Necte ocius' inquit<br>
'(nam sic Hannibalem decet intrauisse) catenas,<br>
foederis infausti pretium. sic uictima prorsus<br>
digna cadit Decius. nec enim te sanguine laetum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
humano sit fas caesis placasse iuuencis.<br>
en dextra! en foedus! nondum tibi curia necdum<br>
templorum intrati postes: iam panditur acri<br>
imperio carcer. perge ac primordia tanta<br>
accumula paribus factis. mihi fama sub umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
te feret oppressum Capuae cecidisse ruinis.'<br>
nec plura effari concessum. obnubitur atra<br>
ueste caput, trahiturque ferox ante ora suorum.<br>
&nbsp;&nbsp;&nbsp;&nbsp;Exin uictor ouans sedato pectore tandem<br>
spectandis urbis tectis templisque serenos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
laetus circumfert oculos et singula discit:<br>
quis muris sator, et pubes sit quanta sub armis,<br>
quot bello pateant argenti aerisque talenta,<br>
nunc qualis frenata acies, nunc deinde pedestris<br>
copia quanta uiris. monstrant Capitolia celsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
Stellatisque docent campos Cereremque benignam.<br>
iamque diem ad metas defessis Phoebus Olympo<br>
impellebat equis, fuscabat et Hesperos umbra<br>
paulatim infusa properantem ad litora currum:<br>
instituunt de more epulas festamque per urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
regifice extructis celebrant conuiuia mensis.<br>
ipse, deum cultu et sacro dignatus honore,<br>
praecipuis multoque procul splendentibus ostro<br>
accipitur sublime toris. non una ministri<br>
turba gregis: posuisse dapes his addita cura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
his adolere focos, his ordine pocula ferre;<br>
necnon et certis struitur penus. aspera mensa<br>
pondera caelati fulgent antiquitus auri.<br>
eripiunt flammae noctem, strepituque mouentum<br>
murmurat alta domus. stupet inconsuetus opimae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Sidonius mensae miles faciemque superbi<br>
ignotam luxus oculis mirantibus haurit.<br>
uescitur ipse silens et tantos damnat honores<br>
esse epulis facilesque coli tanto agmine mensas,<br>
donec pulsa fames et Bacchi munera duram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
laxarunt mentem. tum frontis reddita demum<br>
laetitia, et positae grauiores pectore curae.<br>
&nbsp;&nbsp;&nbsp;&nbsp;Personat Euboica Teuthras testudine, Cymes<br>
incola, et obtusas immiti murmure saeuae<br>
inter bella tubae permulcet cantibus auris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
&lt;namque chaos, caecam quondam sine sidere molem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">453</span><br>
non surgente die, ac mundum sine luce canebat.<br>
tum deus ut liquidi disclusset stagna profundi<br>
tellurisque globum media compage locasset;<br>
ut celsum superis habitare dedisset Olympum,<br>
castaque Saturni monstrabat saecula patris.&gt;<br>
iamque Iouem et laetos per furta canebat amores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">291</span><br>
Electraeque toros Atlantidos, unde creatus<br>
proles digna deum tum Dardanus, isque Tonanti<br>
ut det Eric&lt;h&gt;thonium magna de stirpe nepotem;<br>
hinc Tros, hinc Ilus, generis tunc ordine longo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Assaracus, nulloque minor famaue manuue<br>
tum Capys ut primis dederit sua nomina muris.<br>
concelebrant plausu pariter Sidonia pubes<br>
Campanaeque manus. ante omnis ductor honori<br>
nominis augusto libat carchesia ritu;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
cetera quem sequitur Bacchique e more liquorem<br>
inrorat mensis turba ardescitque Lyaeo.<br>
&nbsp;&nbsp;&nbsp;&nbsp;Interea, Tyrio resoluta in gaudia coetu<br>
conuerso (neque enim, iuuenis non digne sileri,<br>
tramittam tua coepta libens famamque negabo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
quamquam imperfectis, magnae tamen indolis, ausis),<br>
mens una, inuiolata mero nullisque uenenis<br>
potandi exarmata decus, pugnaeque necisque<br>
Sidoniae tacito uoluebat pectore molem.<br>
quoque esset miranda magis tam sacra libido,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Pacuuio genitus patrias damnauerat artis.<br>
is uariis oneratum epulis atque atria tardo<br>
linquentem gressu comitatus pone parentem,<br>
postquam posse datum meditata aperire nouosque<br>
pandere conatus, et liber parte relicta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
tectorum a tergo patuit locus, 'Accipe digna<br>
et Capua et nobis' inquit 'consulta:' (togaque<br>
armatum amota nudat latus) 'hoc ego bellum<br>
conficere ense paro atque auulsum ferre Tonanti<br>
rectoris Libyci uictor caput. hic erit ille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
qui polluta dolis iam foedera sanciet, ensis.<br>
si perferre nequit spectacula tanta senectus<br>
et tremit inceptis lasso maioribus aeuo,<br>
at tu securis concede penatibus et me<br>
linque meae menti. summum quod credis et aequas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
Hannibalem superis, o quantum nomine maior<br>
iam Poeno tibi natus erit!' uibrabat ab ore<br>
ignis atrox, animusque uiri iam bella gerebat,<br>
cum senior, tanti pondus conaminis aegra<br>
iam dudum uix aure ferens, tremebundus ibidem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
sternitur et pedibus crebro pauida oscula figens:<br>
'Per si quid superest uitae, per iura parentis<br>
perque tuam nostra potiorem, nate, salutem,<br>
absiste inceptis, oro, ne sanguine cernam<br>
polluta hospitia ac tabo repleta cruento&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
pocula et euersas pugnae certamine mensas.<br>
tune illum, quem non acies, non moenia et urbes<br>
ferre ualent, cum frons propior lumenque corusco<br>
igne micat, tune illa uiri quae uertice fundit<br>
fulmina pertuleris, si uiso intorserit ense&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
diram, qua uertit per campos agmina, uocem?<br>
fallit te, mensas inter quod credis inermem.<br>
tot bellis quaesita uiro, tot caedibus armat<br>
maiestas aeterna ducem. si admoueris ora,<br>
Cannas et Trebiam ante oculos Trasimennaque busta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
et Pauli stare ingentem miraberis umbram.<br>
quid? tanto in casu comitum iuxtaque iacentum<br>
torpebunt dextrae? parce, oro, et desine uelle,<br>
cui nequeas uictor superesse. an tristia uincla<br>
et Decius non erudiunt componere mentem?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
&nbsp;&nbsp;&nbsp;&nbsp;Talia commemorans, famae maioris amore<br>
flagrantem ut uidit iuuenem surdumque timori,<br>
'Nil ultra posco, refer in conuiuia gressum;<br>
approperemus:' ait 'non iam tibi pectora pubis<br>
Sidoniae fodienda manu tutantia regem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
hoc iugulo dextram explora. namque haec tibi ferrum,<br>
si Poenum inuasisse paras, per uiscera ferrum<br>
nostra est ducendum. tardam ne sperne senectam.<br>
opponam membra atque ensem extorquere negatum<br>
morte mea eripiam.' lacrimae tunc ore profusae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
et magna superum cura seruatus in arma<br>
Scipiadae Poenus, nec tantum fata dederunt<br>
externa peragi dextra. pulcherrimus irae<br>
et dignus fieri compos memorabilis ausi,<br>
amisit quantam posito conamine laudem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
cui tantum est uoluisse decus. tum red&lt;d&gt;ere sese<br>
festinant epulis et tristia fronte serenant,<br>
donec laeta uirum soluit conuiuia somnus.<br>
&nbsp;&nbsp;&nbsp;&nbsp;Postera lux Phaet&lt;h&gt;ontis equos proferre parabat,<br>
iam rapido summis curru splendente sub undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
et iuuenis magno generatus Hamilcare duras<br>
iam dudum exercet curas. Carthaginis arces<br>
ire ferox Mago et patribus portare iubetur<br>
nuntius acta ducis. praeda et captiua leguntur<br>
corpora dereptaeque uiris sub Marte cruento&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
exuuiae, fausti superis libamina belli.<br>
altera curarum Libycis dimittitur oris<br>
heu Decius, reduci lentas seruatus ad iras,<br>
ni poenae iuuenem indignae miseratus ab alto<br>
Iuppiter antiquam Batti uertisset ad urbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
hic Pellaea uirum Ptolomaei sceptra uehentum<br>
eripuere minis, resolutaque uincula collo.<br>
atque eadem uitae custos mox deinde quieto<br>
accepit tellus ossa inuiolata sepulchro.<br>
&nbsp;&nbsp;&nbsp;&nbsp;Nec Venerem interea fugit exoptabile tempus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
Poenorum mentes caeco per laeta premendi<br>
exitio et luxu corda importuna domandi.<br>
spargere tela manu passim fallentia natis<br>
imperat et tacitas in pectora mittere flammas.<br>
tum pueris dulce adridens: 'Eat improba Iuno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
et nos (nec mirum, quid enim sumus?) acta secundis<br>
despiciat. ualet illa manu, ualet illa lacertis:<br>
paruula nos arcu puerili spicula sensim<br>
fundimus, et nullus nostro de uulnere sanguis.<br>
uerum, agite, o mea turba, precor (nunc tempus), adeste&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
et Tyriam pubem tacitis exurite telis.<br>
amplexu multoque mero somnoque uirorum<br>
profliganda acies, quam non perfregerit ensis,<br>
non ignes, non immissis Gradiuus habenis.<br>
combibat inlapsos ductor per uiscera luxus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
nec pudeat picto fultum iacuisse cubili,<br>
nec crinem Assyrio perfundere pugnet amomo.<br>
ille sub hiberno somnos educere caelo<br>
iactator tectis malit consumere noctes,<br>
ac ponat ritus uescendi saepe citato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
dum residet sub casside equo, discatque Lyaeo<br>
imbellem donare diem. tum deinde madenti<br>
post epulas sit grata chelys, segnisque soporas<br>
aut nostro uigiles ducat sub numine noctes.'<br>
&nbsp;&nbsp;&nbsp;&nbsp;Haec postquam Venus, adplaudit lasciuus et alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
mittit se caelo niueis exercitus alis.<br>
sentit flammiferas pubes Maurusia pennas,<br>
et pariter fusis tepuerunt pectora telis.<br>
Bacchi dona uolunt epulasque et carmina rursus<br>
Pieria liquefacta lyra. non acer aperto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
desudat campo sonipes, non ulla per auras<br>
lancea nudatos exercet torta lacertos.<br>
mollitae flammis lymphae languentia somno<br>
membra fouent, miserisque bonis perit horrida uirtus.<br>
ipse etiam, adflatus fallente Cupidine, ductor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
instaurat mensas dapibus repetitque uolentum<br>
hospitia et patrias paulatim decolor artis<br>
exuit, occulta mentem uitiante sagitta.<br>
altera iam patria atque aequo sub honore uocatur<br>
altera Carthago Capua, intactumque secundae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
fortunae ingenium uitia adlectantia quassant.<br>
nec luxus ullus mersaeque libidine uitae<br>
Campanis modus: accumulant uariasque per artis<br>
scaenarum certant epulas distinguere ludo,<br>
ut strepit assidue Phrygiam ad Nilotica loton&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
~Memphis Amyclaeo passim lasciua Canopo.<br>
inprimis dulcem, Poeno laetante, per auris<br>
nunc uoce infundit Teuthras, nunc pectine cantum.<br>
isque ubi mirantem resonantia pollice fila<br>
ductorem uidit Libyae, canere inde superbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
Aoniae laudes sensim testudinis orsus,<br>
concordem citharae mouit per carmina linguam<br>
uincere linquentis uitam quae possit olores,<br>
atque haec e multis carpsit mollissima mensae:<br>
&nbsp;&nbsp;&nbsp;&nbsp;'Argolicis quondam populis, mirabile dictu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
exaudita chelys lapidem testudine felix<br>
ducere et in muris posuisse uolentia saxa.<br>
haec Amphionio uallauit pectine Thebas<br>
ac silice aggeribus per se scandente uocatis<br>
iussit in immensum cantatas surgere turris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
altera turbatum plectro moderata profundum<br>
et tenuit phocas et in omni Protea forma<br>
traxit et aequoreo portauit Ariona dorso.<br>
iam quae Peliaca formabat rupe canendo<br>
heroum mentes et magni pectora Achillis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Centauro dilecta chelys, compesceret iras<br>
percussa fide uel pelagi uel tristis Auerni.<br>
[namque chaos, caecam quondam sine sidere molem<br>
non surgente die, ac mundum sine luce canebat.<br>
tum deus ut liquidi ~discisset stagna profundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
tellurisque globum media compage locasset;<br>
ut celsum superis habitare dedisset Olympum,<br>
castaque Saturni monstrabat saecula patris.]<br>
sed quos pulsabat Riphaeum ad Strymona, nerui,<br>
auditus superis, auditus manibus Orpheus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
emerito fulgent clara inter sidera caelo.<br>
hunc etiam mater, tota comitante sororum<br>
Aonidum turba, mater mirata canentem.<br>
non illo Pangaea iuga aut Mauortius Haemus,<br>
non illo modulante sonos stetit ultima Thrace:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
cum siluis uenere ferae, cum montibus amnes,<br>
immemor et dulcis nidi positoque uolatu<br>
non mota uolucris captiua pependit in aethra.<br>
quin etiam, Pagasaea ratis, cum caerula nondum<br>
cognita terrere&lt;nt&gt; pontoque intrare negarent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;. . . . . . . . . . . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470a</span><br>
ad puppim sacrae, cithara eliciente, carinae<br>
adductum cantu uenit mare. pallida regna<br>
Bistonius uates flammisque Acheronta sonantem<br>
placauit plectro et fixit reuolubile saxum.<br>
o dirae Ciconum matres Geticique furores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
et damnata deis Rhodope! tulit ora reuulsa<br>
in pontum, ripis utraque sequentibus, Hebrus.<br>
tum quoque, cum rapidi caput a ceruice recisum<br>
portarent fluctus, subito emicuere per undas<br>
ad murmur cete toto exultantia ponto.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
&nbsp;&nbsp;&nbsp;&nbsp;Sic tunc Pierius bellis durata uirorum<br>
pectora Castalio frangebat carmine Teuthras.<br>
interea placida attulerant iam flamina terris<br>
Magonem Libycis. lauro redimita subibat<br>
optatos puppis portus, pelagoque micabant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 485</span><br>
captiua arma procul celsa fulgentia prora.<br>
at patulo surgens iam dudum ex aequore late<br>
nauticus implebat resonantia litora clamor,<br>
et simul adductis percussa ad pectora tonsis<br>
centeno fractus spumabat uerbere pontus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
nec lentum in medios rapienda ad gaudia uulgus<br>
procurrit fluctus, elataque turba fauore<br>
certatim ingenti celebrat noua gaudia plausu.<br>
aequatur rector diuis: illum undique matres,<br>
illum turba minor moniti gaudere nepotes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
et senior manus et iuxta populusque patresque<br>
mactatis superum digna&lt;n&gt;tur honore iuuencis.<br>
sic patriam Mago et portas ingressus ouantis<br>
fraternae laudis fama. ruit inde senatus,<br>
et multo patrum stipatur curia coetu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
tum diuos ueneratus auum de more uetusto<br>
'Martem' ait 'egregium et fractas, quis Itala tellus<br>
nitebatur, opes, pars ipse haud parua laborum,<br>
nuntio. pugnatum superis in uota secundis.<br>
est locus, Aetoli signat quem gloria regis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
possessus quondam prisca inter saecula Dauno.<br>
umentis rapido circumdat gurgite campos<br>
Aufidus et stagnis intercipit arua refusis,<br>
mox fluctus ferit Hadriacos magnoque fragore<br>
cedentem impellit retrorsus in aequora pontum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
hic Varro et magnum Latia inter nomina Paulus<br>
nomen, quis rerum ducibus permissa potestas,<br>
uixdum depulsa nigrae caligine noctis<br>
inuadunt campum et late fulgentibus armis<br>
accendunt ultro lucem surgentis Eoi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
nos contra (nam germanum furor acer agebat<br>
optatae pugnae) castris cita signa mouemus.<br>
intremit et tellus et pulsus mugit Olympus.<br>
hic fluuium et campos abscondit caede uirorum<br>
ductor, quo numquam maiorem ad bella tulerunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
rectorem terrae. uidi cum turbine saeuo<br>
Ausonia et sonitu bellantis fusa per agros<br>
uni terga daret. uidi cum Varro citato<br>
auferretur equo, proiectis degener armis.<br>
quin et magnanimum perfosso corpore telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
strage super socium uidi te, Paule, cadentem.<br>
Aegatis ille et seruilia foedera larga<br>
ultus caede dies: non plus optasse liberet<br>
quam tum concessit dexter deus. altera iam lux<br>
si talis redeat, populis sis omnibus una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
tum, Carthago, caput terrasque colare per omnis.<br>
testes hi stragis, quos signum inlustre superbis<br>
mos laeua gestare uiris.' tum funditur ante<br>
ora admirantum praefulgens anulus auro<br>
datque fidem uerbis haud paruo insignis aceruo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
hinc iterum repetens, 'Restat nunc sedibus imis<br>
uertenda atque aequanda solo iam subruta Roma.<br>
adnitamur:' ait 'uires refouete tot haustas<br>
casibus, et pateant non parca aeraria dextris<br>
quas emimus bello. defit iam belua, tristis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Ausoniis terror, necnon alimenta fatigant.'<br>
&nbsp;&nbsp;&nbsp;&nbsp;Atque ea dum memorat, toruo conuersus in ora<br>
Hannonis uultu, quem gliscens gloria prauum<br>
ductori&lt;s&gt; studio iam dudum agitabat acerbo:<br>
'Iamne tibi dextras inceptaque nostra probamus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
iam fas Dardanio me non seruire colono?<br>
anne iterum Hannibalem dedi placet? atra ueneno<br>
inuidiae nigroque undantia pectora felle,<br>
tandem tot titulis totque exorata tropaeis,<br>
infelix muta. dextra en, en dextera, quam tu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
Aeneadis lacerare dabas, et litora et amnes<br>
et stagna et latos impleuit sanguine campos.'<br>
haec Mago, atque animos fauor haud obscurus alebat.<br>
&nbsp;&nbsp;&nbsp;&nbsp;Cui, simul inuidia atque ira stimulantibus, Hanno&lt;n&gt;:<br>
'Talia uesani iuuenis conuicia miror&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
haud equidem: tumet ingenio, fraternaque corda<br>
non tarde agnoscas et uirus futtile linguae.<br>
qui ne mutatum uanis absistere credat,<br>
nunc pacem orandum, nunc improba foedere rupto<br>
arma reponendu&lt;m&gt; et bellum exitiale cauendum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
auctor ego. atque adeo uosmet perpendite, quaeso,<br>
quid ferat: haud aliud nobis censere relictum est.<br>
tela, uiros, aurum, classis, alimenta precatur<br>
belligeramque feram. uictus non plura dedissem.<br>
sanguine Dardanio Rutulos saturauimus agros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
et iacet in campis Latium. deponere curas<br>
tandem ergo, bone, da uictor, liceatque sedere<br>
in patria, liceat non exhaurire rapacis<br>
impensis belli uacuatos saepe penates.<br>
nunc en, nunc, inquam (falsa ut praesagia nostra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
sint, oro, mensque augurio ludatur inani),<br>
haud procul est funesta dies. atrocia noui<br>
corda ac prospicio natas e cladibus iras.<br>
uos ego, uos metuo, Cannae. summittite signa<br>
atque adeo temptate, agedum, ac deposcite pacem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
non dabitur. parat ille dolor, mihi credite, maius<br>
exitium accepto, citiusque haec foedera uictor<br>
quam uictus dabit. atque adeo, qui tanta superbo<br>
facta sonas ore et spumanti turbine perflas<br>
ignorantum aures, dic, en, germanus in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 580</span><br>
ille tuus par Gradiuo, per saecula tellus<br>
cui similem numquam ductorem in bella creauit,<br>
moenia Romuleae cur nondum uiderit urbis?<br>
scilicet e gremio matrum rapiamus in hostem<br>
nondum portandis habiles grauioribus armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
aeratas iussi texamus mille carinas,<br>
atque omnis Libyae quaeratur belua terris,<br>
ut longa imperia atque armatos proroget annos<br>
Hannibal et regnum trahat usque in tempora fati?<br>
uos uero (neque enim occulto circumdamur astu)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
ne dulcis spoliate domos, castrisque potentum<br>
atque opibus sancite modum. pax optima rerum<br>
quas homini nouisse datum est, pax una triumphis<br>
innumeris potior, pax custodire salutem<br>
et ciuis aequare potens reuocetur in arcis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
tandem Sidonias, et fama fugetur ab urbe<br>
perfidiae, Phoenissa, tua. si tanta libido<br>
armorum tenet atque enses non reddere perstat<br>
poscenti patriae, nil suppeditare furori<br>
hortor et haec fratri Magonem dicta referre.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
&nbsp;&nbsp;&nbsp;&nbsp;Plura adnectentem (neque enim satiauerat iras<br>
dicendo) clamor turbat diuersa uolentum:<br>
'Si Libyae decus, haud ulli superabilis armis,<br>
Hannibal est irae tibi, destituemus ad ipsas<br>
uictorem metas nec opum adiumenta feremus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
inuidia unius sceptra ut iam parta retardet?'<br>
inde alacres tribuunt quae belli posceret usus<br>
absentique suum iactant sub teste fauorem.<br>
mox eadem terris placitum traducere Hiberis,<br>
dum malus obtrectat facta immortalia liuor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
nec sinit adiutas ductoris crescere laudes.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>