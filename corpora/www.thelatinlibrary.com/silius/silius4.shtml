<html>
	<head>
		<title>
			Silius, Liber IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER QUARTUS
</p>

<p class=border></P>

<p>
Fama per Ausoniae turbatas spargitur urbes<br>
nubiferos montes et saxa minantia caelo<br>
accepisse iugum, Poenosque per inuia uectos,<br>
aemulaque Herculei iactantem facta laboris<br>
descendisse ducem. diros canit improba motus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et gliscit gressu uolucrique citatior Euro<br>
terrificis quatit attonitas rumoribus arces.<br>
adstruit auditis docilis per inania rerum<br>
pascere rumorem uulgi pauor: itur in acris<br>
bellorum raptim curas, subitusque per omnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Ausoniam Mauors strepit et ciet arma uirosque.<br>
pila nouant, ac detersa rubigine saeuus<br>
induitur ferro splendor, niueumque repostae<br>
instaurant galeae coni decus; hasta iuuatur<br>
ammento, reuocantque noua fornace bipennis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
conseritur tegimen laterum impenetrabile, multas<br>
passurus dextras atque inrita uulnera, thorax.<br>
pars arcu inuigilant, domitat pars uerbere anhelum<br>
cornipedem in gyros saxoque exasperat ensem.<br>
nec uero muris, quibus est luctata uetustas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
ferre morantur opem; subuectant saxa cauasque<br>
retractant turris, edit quas longior aetas.<br>
hinc tela accipiunt arces, ac robora portis<br>
et fidos certant obices accersere silua,<br>
circumdant fossas. haud segnis cuncta magister&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
praecipitat timor, ac uastis trepidatur in agris.<br>
deseruere larem: portant ceruicibus aegras<br>
attoniti matres ducentisque ultima fila<br>
grandaeuos rapuere senes, tum crine soluto<br>
ante agitur coniunx, dextra laeuaque trahuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
parui non aequo comitantes ordine nati.<br>
sic uulgus, traduntque metus, nec poscitur auctor.<br>
at patres, quamquam exterrent immania coepta<br>
inque sinu bellum, atque Alpes et peruia saxa<br>
decepere, tamen crudam contra aspera mentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
et magnos tollunt animos. iuuat ire periclis<br>
ad decus et dextra memorandum condere nomen<br>
quale dedit numquam rebus Fortuna secundis.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sed Libyae ductor tuto fouet agmina uallo<br>
fessa gradum multoque gelu torpentia neruos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
solandique genus, laetos ostentat ad urbem<br>
per campos superesse uiam, Romamque sub ictu.<br>
at non et rerum curas consultaque belli<br>
stare probat solusque nequit perferre quietem.<br>
armiferae quondam prisca inter tempora gentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Ausonium inuasere latus sedesque beatas<br>
et metui peperere manu. mox impia bella<br>
Tarpeius pater et capti sensere Quirites.<br>
hic dum sollicitat donis et inania corda<br>
ac fluxam morum gentem fouet armaque iungit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
iam consul uolucri praeuectus litora classe<br>
Scipio Phocaicis sese referebat ab oris,<br>
ingentisque duces, pelagi terraeque laborem<br>
diuersum emensos, propiora pericula uallo<br>
iungebant, magnaeque aderant primordia cladis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
namque ut, conlatis admoto consule castris,<br>
sustulerat Fortuna moras, signumque furoris<br>
accensae uiso poscebant hoste cohortes:<br>
~debellata procul, quaecumque uocantur Hiberis,<br>
ingenti Tyrius numerosa per agmina ductor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
uoce sonat: non Pyrenen Rhodanumue ferocem<br>
iussa aspernatos, Rutulam fumasse Saguntum,<br>
raptum per Celtas iter, et, qua ponere gressum<br>
Amphitryoniadae fuerit labor, isse sub armis<br>
Poenorum turmas, equitemque per ardua uectum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
insultasse iugo, et fremuisse hinnitibus Alpes.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Contra pulchra suos uocat ad discrimina consul:<br>
'Hostem, miles, habes fractum ambustumque niuosis<br>
cautibus atque aegre torpentia membra trahentem.<br>
en age, qui sacros montis rupesque profundas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
transiluit, discat quanto stet celsius arce<br>
Herculea uallum, et maius sit scandere collis<br>
an uestros rupisse globos. det inania famae,<br>
dum magna fuso pugna retroque ruenti,<br>
qua uentum est, obstent Alpes. super ardua ductum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
huc egere dei, Latios ut sanguine finis<br>
imbueret, tellusque hostilis conderet ossa.<br>
scire libet, noua nunc nobis atque altera bellum<br>
Carthago, anne eadem mittat, quae mersa sub aequor<br>
Aegatis inter uasto iacet obruta ponto.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Haec ait atque agmen Ticini flectit ad undas.<br>
caeruleas Ticinus aquas et stagna uadoso<br>
perspicuus seruat turbari nescia fundo<br>
ac nitidum uiridi lente trahit amne liquorem.<br>
uix credas labi: ripis tam mitis opacis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
argutos inter uolucrum certamine cantus<br>
somniferam ducit lucenti gurgite lympham.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Iamque sub extremum noctis fugientibus umbris<br>
lux aderat, Somnusque suas confecerat horas.<br>
explorare locos consul collisque propinqui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
ingenium, et campis quae sit natura, parabat.<br>
par studium Poeno similesque in pectore curae.<br>
ergo aderant rapidis equitum comitantibus alis.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Verum ubi commoto docuerunt puluere nubes<br>
hostem ferre gradum, et propius propiusque sonoro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
quadrupedum cornu tellus gemit, ac simul acer<br>
uincentum lituos hinnitus saeuit equorum,<br>
'Arma, uiri, rapite arma, uiri,' dux instat uterque.<br>
ambobus uelox uirtus geminusque cupido<br>
laudis et ad pugnas Martemque insania concors.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Haud mora. iam tantum campi dirimebat ab ictu<br>
quantum impulsa ualet comprendere lancea nodo,<br>
cum subitum liquida non ullis nubibus aethra<br>
augurium mentes oculosque ad sidera uertit.<br>
accipiter medio tendens a limite solis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
dilectas Veneri notasque ab honore Diones<br>
turbabat uiolentus aues atque unguibus idem,<br>
idem nunc rostro, duris nunc ictibus alae,<br>
ter quinas dederat saeua inter uulnera leto.<br>
nec finis satiesue, noui sed sanguinis ardor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
gliscere, et urgebat trepidam iam caede priorum<br>
incertamque fugae pluma labente columbam,<br>
donec Phoebeo ueniens Iouis ales ab ortu<br>
in tenuis tandem nubis dare terga coegit.<br>
tum uictrix laetos signa ad Romana uolatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
conuertit, prolesque ducis qua parte decora<br>
Scipio quassabat puerilibus arma lacertis,<br>
clangorem bis terque dedit, rostroque coruscae<br>
perstringens conum galeae se reddidit astris.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Exclamat Liger (huic superos sentire monentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
ars fuit ac penna monstrare futura magistra):<br>
'Poene, bis octonos Italis in finibus annos<br>
audaci similis uolucri sectabere pubem<br>
Ausoniam multamque feres cum sanguine praedam.<br>
sed compesce minas: renuit tibi Daunia regna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
armiger ecce Iouis. nosco te, summe deorum:<br>
adsis o firmesque tuae, pater, alitis omen.<br>
nam tibi seruantur, ni uano cassa uolatu<br>
mentitur superos praepes, postrema subactae<br>
fata, puer, Libyae et maius Carthagine nomen.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Contra laeta Bogus Tyrio canit omina regi,<br>
et faustum accipitrem caesasque in nube uolucres<br>
Aeneadis cladem et Veneris portendere genti.<br>
tum dictis comitem contorquet primus in hostis<br>
ceu suadente deo et fatorum conscius hastam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
illa uolans patuli longe per inania campi<br>
ictum perdiderat spatio, ni fusus habenas<br>
dum primae decus adfectat decerpere pugnae<br>
obuia quadrupedis praeceps Catus ora tulisset.<br>
sic elanguescens ac iam casura petitum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
inuenit uulnus caedemque accepit ab hoste<br>
cornus et oblatae stetit inter tempora frontis.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Incurrunt acies, magnoque fragore per aequor<br>
suspendunt cuncti frenis sublime reductos<br>
cornipedes ultroque ferunt. erectus in auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
it sonipes rapidaque uolans per aperta procella<br>
tenuia uix summo uestigia puluere signat.<br>
Boiorum ante alias Crixo duce mobilis ala<br>
arietat in primos obicitque immania membra.<br>
ipse tumens ataui Brenni se stirpe ferebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Crixus et in titulos Capitolia capta trahebat,<br>
Tarpeioque iugo demens et uertice sacro<br>
pensantes aurum Celtas umbone gerebat.<br>
colla uiri fuluo radiabant lactea torque,<br>
auro uirgatae uestes, manicaeque rigebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
ex auro, et simili uibrabat crista metallo.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sternitur impulsu uasto perculsa Camertum<br>
prima phalanx, spissaeque ruunt conferta per arma<br>
undae Boiorum: sociata examina densent<br>
infandi Senones, conlisaque quadrupedantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
pectoribus toto uoluuntur corpora campo.<br>
arua natant, altusque uirum cruor, altus equorum<br>
lubrica belligerae sorbet uestigia turmae.<br>
seminecum letum peragit grauis ungula pulsu<br>
et circumuolitans taetros e sanguine rores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
spargit humo miserisque suo lauit arma cruore.<br>
spicula prima, puer, tumidi, Tyrrhene, Pelori<br>
purpureo moriens uictricia sanguine tinguis.<br>
nam tibi, dum stimulas cornu atque in proelia mentes<br>
accendis renouasque uiros ad uulnera cantu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
haesit barbaricum sub anhelo gutture telum<br>
et clausit raucum letali uulnere murmur.<br>
at sonus extremo morientis fusus ab ore<br>
flexa pererrauit mutis iam cornua labris.<br>
Crixus Picentem Laurumque, nec eminus ambo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
sed gladio Laurum++Picenti rasilis hasta<br>
ripis lecta Padi letum tulit. auia namque<br>
dum petit ac laeuo meditatur fallere gyro,<br>
hasta uiri femur et pariter per anhela uolantis<br>
ilia sedit equi et geminam dedit horrida mortem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
idem sanguinea Venuli ceruice reuellens<br>
sternit praecipitem tepido te, Farfare, telo<br>
et te sub gelido nutritum, Tulle, Velino,<br>
egregium Ausoniae decus ac memorabile nomen,<br>
si dent fata moras aut seruent foedera Poeni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
tum Remulum atque, olim celeberrima nomina bello,<br>
Tiburtis Magios Hispellatemque Metaurum<br>
et Clanium dubia meditantem cuspide uulnus.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nec locus est Tyriis belli pugnaeue, sed omnem<br>
Celticus impleuit campum furor. inrita nulli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
spicula torquentur, statque omne in corpore ferrum.<br>
hic inter trepidos immane Quirinius audens,<br>
cui fugere ignotum atque inuicta mente placebat<br>
rebus in aduersis exceptum pectore letum,<br>
cuspide flammat ecum ac dispergit gaesa lacerto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
si reserare uiam atque ad regem rumpere ferro<br>
detur iter, certusque necis petit omnibus ausis,<br>
quod nequeat sentire, decus. cadit inguine fosso<br>
Teutalus, et uasto quatitur sub pondere tellus.<br>
occumbit Sarmens, flauam qui ponere uictor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
caesariem crinemque tibi, Gradiue, uouebat<br>
auro certantem et rutilum sub uertice nodum.<br>
sed Parcae intonsa non exaudita uouentem<br>
ad manes traxere coma. per candida membra<br>
it fumans cruor, et tellus perfusa rubescit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
at non tardatus iaculo occurrente Ligaunus<br>
inruit aduersumque uiro rotat obuius ensem<br>
et ferit insurgens, umero qua brachia lenti<br>
adnectunt nerui, decisaque uulnere dextra<br>
laxatis paulum moribunda pependit habenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
dumque micans tremulo conatu lora retemptat,<br>
flectentem adsuetos imitatur nescia frenos.<br>
demetit auersi Vosegus tum colla, iubaque<br>
suspensam portans galeam atque inclusa perempti<br>
ora uiri, patrio diuos clamore salutat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dumque ea Gallorum populi dant funera campo,<br>
accitas propere castris in proelia consul<br>
raptabat turmas primusque ruebat in hostem<br>
candenti sublimis equo. trahit undique lectum<br>
diuitis Ausoniae iuuenem, Marsosque Coramque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Laurentumque decus iaculatoremque Sabellum<br>
et Gradiuicolam celso de colle Tudertem<br>
indutosque simul gentilia lina Faliscos,<br>
quosque sub Herculeis ~taciturno flumine muris<br>
pomifera arua creant Anienicolae Catilli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
quosque in praegelidis duratos Hernica riuis<br>
mittebant saxa et nebulosi rura Casini.<br>
ibant in Martem terrae dominantis alumni<br>
damnati superis nec iam reditura iuuentus.<br>
Scipio qua medius pugnae uorat agmina uertex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
infert cornipedem atque instinctus strage suorum<br>
inferias caesis mactat Labarumque Padumque<br>
et Caunum et multo uix fusum uulnere Breucum<br>
Gorgoneoque Larum torquentem lumina uultu.<br>
occidis et tristi, pugnax Lepontice, fato;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
nam dum frena ferox obiecto corpore prensat<br>
atque aequat celsus residentis consulis ora<br>
ipse pedes, frontem in mediam grauis incidit ensis,<br>
et diuisum umeris iacuit caput. at Batus, amens<br>
qui luctatur equo parmaque incursibus obstat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
ictu quadrupedis fulua porrectus harena<br>
elisa incussis amisit calcibus ora.<br>
perfurit Ausonius turbata per aequora ductor,<br>
ceu Geticus Boreas, totum cum sustulit imo<br>
Icarium fundo uictor mare: nauita uasto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
iactatur sparsus lacerata classe profundo,<br>
cunctaque canenti perfunditur aequore Cyclas.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Crixus, ut in tenui spes exiguumque salutis,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;. . . . . . . . . . . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">248a</span><br>
armat contemptu mentem necis. horrida barba<br>
sanguinea rutilat spuma, rictusque furentis<br>
albet, et adfuso squalent a puluere crines.<br>
inuadit Tarium uicino consule pugnas<br>
miscentem saeuisque uirum circumtonat armis.<br>
uoluitur ille solo; nam pronum effundit in armos<br>
fata extrema ferens abies, rapiturque pauore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
tractus equi uinctis conexa ad cingula membris.<br>
longa cruor sparso linquit uestigia campo,<br>
et tremulos cuspis ductus in puluere signat.<br>
laudabat leti iuuenem egregiosque parabat<br>
ulcisci consul manis, cum dira per auris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
uox uenit, et Crixum ferri clamoribus audit,<br>
haud notum uultu. surgit uiolentior ira<br>
comminus atque oculos optato in corpore figit.<br>
tum stimulans grato plausae ceruicis honore<br>
cornipedem adloquitur: 'Vulgum Martemque minorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
mox, Gargane: uocant superi ad maiora. uidesne,<br>
quantus eat Crixus? iam nunc tibi praemia pono<br>
illum Sidonio fulgentem ardore tapeta,<br>
barbaricum decus, et fuluis donabere frenis.'<br>
sic fatus, magno Crixum clamore ciebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
in pugnam ac uacuo poscebat proelia campo.<br>
nec detractantem par ira accenderat hostem.<br>
ut iussae cessere retro spatiumque dederunt<br>
hinc atque hinc alae et medio stetit aequore pugna,<br>
quantus Phlegraeis Telluris alumnus in aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
mouit signa Mimas caelumque exterruit armis,<br>
tantus semifero Crixus sub pectore murmur<br>
torquet et horrisonis ululatibus erigit iras:<br>
'Nemone incensae captaeque superfuit urbi,<br>
ut tibi, quas Brenni populus ferremus in arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
narraret, dextras? disce en nunc' inquit et una<br>
contorquet nodis et obusto robore diram<br>
uel portas quassare trabem. sonat illa tremendum,<br>
at nimio iactu seruasse improuida campi<br>
distantis spatium propiorem transuolat hostem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
cui consul: 'Ferre haec umbris proauoque memento,<br>
quam procul occumbas Tarpeia sede, tibique<br>
haud licitum sacri Capitolia cernere montis.'<br>
tum nodo cursuque leui simul adiuuat hastam,<br>
dignum mole uiri nisus. fugit illa per oras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
multiplicis lini subtextaque tegmina neruis<br>
atque altum tota metitur cuspide pectus.<br>
procumbit lata porrectus in arua ruina,<br>
et percussa gemit tellus ingentibus armis.<br>
haud aliter structo Tyrrhena ad litora saxo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
pugnatura fretis subter caecisque procellis,<br>
pila immane sonans impingitur ardua ponto:<br>
immugit Nereus, diuisaque caerula pulsu<br>
inlisum accipiunt irata sub aequora montem.<br>
ductore amisso pedibus se credere Celtae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
una spes anima tantusque pependerat ardor.<br>
ac ueluti, summo uenator densa Picano<br>
cum lustra exagitat spissisque cubilibus atram<br>
immittit passim dumosa per inuia pestem,<br>
dum tacitas uires et flammam colligit ignis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
nigranti piceus sensim caligine uertex<br>
uoluitur et pingui contorquet nubila fumo:<br>
mox subita in toto lucent incendia monte,<br>
fit sonitus, fugere ferae, fugere uolucres,<br>
atque ima longe trepidant in ualle iuuencae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;At Mago, ut uertisse globos primumque laborem,<br>
qui solus genti est, cas&lt;s&gt;um uidet, arma suorum<br>
ac patrium in pugnas equitem uocat. undique nudi<br>
adsiliunt frenis infrenatique manipli.<br>
nunc Itali in tergum uersis referuntur habenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
nunc rursus Tyrias retro pauor auehit alas,<br>
aut illi dextros lunatis flexibus orbes,<br>
aut illi laeuos sinuant in cornua gyros.<br>
texunt alterno glomerata uolumina cursu<br>
atque eadem refuga cedentes arte resoluunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
hac pontum uice, ubi exercet discordia uentos,<br>
fert Boreas Eurusque refert molemque profundi<br>
nunc huc alterno, nunc illuc, flamine gestant.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Aduolat aurato praefulgens murice ductor<br>
Sidonius, circaque Metus Terrorque Furorque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
isque ubi Callaici radiantem tegminis orbem<br>
extulit et magno percussit lumine campos,<br>
spes uirtusque cadunt, trepidaque a mente recedit<br>
uertere terga pudor, nec leti cura decori,<br>
sed fugere infixum est, terraeque optantur hiatus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
sic, ubi Caucaseis tigris se protulit antris,<br>
linquuntur campi, et tutas petit omne latebras<br>
turbatum insano uultu pecus: illa pererrat<br>
desertas uictrix uallis, iamque ora reducto<br>
paulatim nudat rictu, ut praesentia mandens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
corpora, et immani stragem meditatur hiatu.<br>
non illum Metabus, non illum celsior Vfens<br>
euasere tamen, quamuis hic alite planta,<br>
hic ope cornipedis totis ferretur habenis.<br>
nam Metabum ad manis demisit cuspide fulgens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
fraxinus, Vfentem conlapsum poplite caeso<br>
ensis obit laudemque pedum cum sanguine ademit.<br>
iamque dedit leto Sthenium Laurumque domoque<br>
Collinum gelida, uiridi quem Fucinus antro<br>
nutrierat dederatque lacum tramittere nando.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
fit socius leti coniecta Massicus hasta,<br>
uitiferi sacro generatus uertice montis<br>
et Liris nutritus aquis, qui f&lt;r&gt;onte quieta<br>
dissimulat cursum ac nullo mutabilis imbri<br>
perstringit tacitas gemmanti gurgite ripas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
[exoritur rabies caedum, ac uix tela furori<br>
sufficiunt. teritur iunctis umbonibus umbo,<br>
pesque pedem premit, et nutantes casside cristae<br>
hostilem tremulo pulsant conamine frontem.]<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tergemini primam ante aciem fera proelia fratres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
miscebant, quos Ledaeo Sidonia Barce<br>
Xant&lt;h&gt;ippo felix uteri inter bella crearat.<br>
res Graiae ductorque parens ac nobile Amyclae<br>
nomen et iniectus Spartanis colla catenis<br>
Regulus inflabant ueteri praecordia fama.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Marte probare genus factisque Lacona parentem<br>
ardebant gelidosque dehinc inuisere montis<br>
Taygeta et tandem bellis innare subactis<br>
Eurotan patrium ritusque uidere Lycurgi.<br>
sed Spartam penetrare deus fratresque negarunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
Ausonii, totidem numero, quos miserat altis<br>
Egeriae genitos immitis Aricia lucis,<br>
aetatis mentisque pares; at non dabat ultra<br>
Clotho dura lacus aramque uidere Dianae.<br>
namque ut in aduersos impacti turbine pugnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Eumachus et Critias et laetus nomine patris<br>
Xanthippus iunxere gradus, (ceu bella leones<br>
inter se furibunda mouent et murmure anhelo<br>
squalentis campos ac longa mapalia complent:<br>
omnis in occultas rupis atque auia pernix&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
Maurus saxa fugit, coniunxque Libyssa profuso<br>
uagitum cohibens suspendit ab ubere natos;<br>
illi dira fremunt, perfractaque in ore cruento<br>
ossa sonant, pugnantque feri&lt;s&gt; sub dentibus artus)<br>
haud secus Egeriae pubes, hinc Virbius acer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
hinc Capys, adsiliunt paribusque Albanus in armis.<br>
subsidens paulum perfossa proruit aluo<br>
Albanum Critias: ast illi cuncta repente<br>
implerunt clipeum miserando uis&lt;c&gt;era lapsu.<br>
Eumachus inde Capyn++sed tota mole tenebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
ceu fixum membris tegimen; tamen improbus ensis<br>
adnexam parmae decidit uulnere laeuam,<br>
inque suo pressa est non reddens tegmina nisu<br>
infelix manus atque haesit labentibus armis.<br>
ultima restabat fusis iam palma duobus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Virbius. huic trepidos simulanti ducere gressus<br>
Xanthippus gladio, rigida cadit Eumachus hasta,<br>
et tandem aequatae geminato funere pugnae.<br>
inde alterna uiris transegit pectora mucro,<br>
inque uicem erepta posuerunt proelia uita.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
felices leti, pietas quos addidit umbris!<br>
optabunt similes uenientia saecula fratres,<br>
aeternumque decus memori celebrabitur aeuo,<br>
si modo ferre diem serosque uidere nepotes<br>
carmina nostra ualent, nec famam inuidit Apollo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;At consul toto palantis aequore turmas<br>
uoce tenet, dum uoce uiget: 'Quo signa refertis?<br>
quis uos heu uobis pauor abstulit? horrida primi<br>
si sors uisa loci pugnaeque lacessere frontem,<br>
post me state uiri et pulsa formidine tantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
aspicite! has dextras capti genuere parentes<br>
quas fugitis. quae spes uictis? Alpesne petemus?<br>
ipsam turrigero portantem uertice muros<br>
credite summissas Romam nunc tendere palmas.<br>
natorum passim raptus caedemque parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
Vestalisque focos extingui sanguine cerno.<br>
hoc arcete nefas!' postquam inter talia crebro<br>
clamore obtusae crassoque a puluere fauces,<br>
hinc laeua frenos, hinc dextra corripit arma<br>
et latum obiectat pectus strictumque minatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
nunc sibi, nunc trepidis, ni restent, comminus ensem.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Quas acies alto genitor dum spectat Olympo,<br>
consulis egregii mouere pericula mentem.<br>
Gradiuum uocat et patrio sic ore profatur:<br>
'Magnanimi me, nate, uiri, ni bella capessis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
haud dubie extremus, terret labor: eripe pugnae<br>
ardentem, oblitumque sui dulcedine caedum<br>
siste ducem Libyae; nam plus petit improbus uno<br>
consulis exitio tota quam strage cadentum.<br>
praeterea, cernis, tenerae qui proelia dextrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
iam credit puer atque annos transcendere factis<br>
molitur longumque putat pubescere bello,<br>
te duce primitias pugnae, te magna magistro<br>
audeat et primum hoc uincat, seruasse parentem.'<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Haec rerum sator. at Mauors in proelia currus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
Odrysia tellure uocat. tum fulminis atri<br>
spargentem flammas clipeum galeamque deorum<br>
haud ulli facilem multoque labore Cyclopum<br>
sudatum thoraca capit quassatque per auras<br>
Titanum bello satiatam sanguinis hastam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
atque implet curru campos. exercitus una<br>
Irarum Eumenidesque simul letique cruenti<br>
innumerae facies, frenisque operata regendis<br>
quadriiugos atro stimulat Bellona flagello.<br>
fertur ab immenso tempestas horrida caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
nigrantisque globos et turbida nubila torquens<br>
inuoluit terras. quatitur Saturnia sedes<br>
ingressu tremefacta dei, ripasque relinquit<br>
audito curru fontique relabitur amnis.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ductorem Ausonium telis Garamantica pubes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
cinxerat et Tyrio regi noua dona parabat<br>
armorum spolium ac rorantia consulis ora.<br>
stabat Fortunae non cedere certus et acri<br>
mole retorquebat crudescens caedibus hastas,<br>
iamque suo, iamque hostili perfusa cruore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
membra madent, cecidere iubae, gyroque per orbem<br>
artato Garamas iaculis propioribus instat<br>
~et librat saeua coniectum cuspide ferrum.<br>
hic puer ut patrio defixum corpore telum<br>
conspexit, maduere genae, subitoque trementem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
corripuit pallor, gemitumque ad sidera rupit.<br>
bis conatus erat praecurrere fata parentis<br>
conuersa in semet dextra, bis transtulit iras<br>
in Poenos Mauors. fertur per tela, per hostis<br>
intrepidus puer et Gradiuum passibus aequat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
continuo cessere globi, latusque repente<br>
apparet campo limes. metit agmina tectus<br>
caelesti clipeo et sternit super arma iacentum<br>
corporaque auctorem teli multasque paternos<br>
ante oculos animas, optata piacula, mactat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
tunc rapta propere duris ex ossibus hasta<br>
innixum ceruice ferens umeroque parentem<br>
emicat. attonitae tanta ad spectacula turmae<br>
tela tenent, ceditque loco Libys asper, et omnis<br>
late cedit Hiber, pietasque insignis et aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
belligeris fecit miranda silentia campis.<br>
tum celso e curru Mauors 'Carthaginis arces<br>
excindes' inquit 'Tyriosque ad foedera coges.<br>
nulla tamen longo tanta exorietur in aeuo<br>
lux tibi, care puer. macte, o macte indole sacra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
uera Iouis proles. et adhuc maiora supersunt,<br>
sed nequeunt meliora dari.' tum nubila Mauors<br>
aetheraque emenso terras iam sole capessit,<br>
et fessas acies castris clausere tenebrae.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Condebat noctem deuexo Cynthia curru&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
fraternis adflata rotis, et ab aequore Eoo<br>
surgebant roseae media inter caerula flammae.<br>
at consul tristis campos Poenisque secundam<br>
planitiem metuens Trebiam collisque petebat.<br>
iamque dies rapti cursu nauoque labore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
et medio abruptus fluitabat in amne solutis<br>
pons uinclis, qui Dardanium trauexerat agmen,<br>
Eridani rapidas aderat cum Poenus ad undas.<br>
dumque uada et mollis aditus per deuia flexo<br>
circuitu petit et stagni languentia quaerit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
interdum rapta uicinis saltibus alno<br>
flumineam texit, qua trauehat agmina, classem:<br>
ecce aderat Trebiaeque simul uicina tenebat<br>
Trinacrio accitus per caerula longa Peloro,<br>
Gracchorum proles, consul. gens inclita magno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
atque animosa uiro, multusque in imagine claris<br>
praefulgebat auus titulis bellique domique.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nec Poeni positis trans amnem in gramine castris<br>
deerant. namque animos stimulabant prospera rerum<br>
increpitansque super ductor: 'Quis tertius urbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
iam superest consul? quaenam altera restat in armis<br>
Sicania? en omnes Latiae Daunique nepotum<br>
conuenere manus. feriant nunc foedera mecum<br>
ductores Italum ac leges et pacta reposcant.<br>
at tu, donata tela inter Martia luce,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
infelix animae, sic, sic uiuasque tuoque<br>
des iterum hanc laudem nato; nec fine sub aeui<br>
oppetere in bello detur, cum fata uocabunt.<br>
pugnantem cecidisse meum est.' haec personat ardens.<br>
inde leui iaculo Massylumque impiger alis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
castra sub ipsa datis inritat et elicit hostem.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nec Latius uallo miles debere salutem<br>
fas putat aut clausas pulsari cuspide portas.<br>
erumpunt, cunctisque prior uolat aggere aperto<br>
degener haud Gracchis consul. quatit aura comantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
cassidis Auruncae cristas, umeroque refulget<br>
sanguinei patrium saguli decus. agmina magno<br>
respectans clamore uocat, quaque obuia densos<br>
artat turba globos rumpens iter aequore fertur,<br>
ut torrens celsi praeceps e uertice Pindi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
cum sonitu ruit in campos magnoque fragore<br>
auulsum montis uoluit latus: obuia passim<br>
armenta immanesque ferae siluaeque trahuntur,<br>
spumea saxosis clamat conuallibus unda.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Non, mihi Maeoniae redeat si gloria linguae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
centenasque pater det Phoebus fundere uoces,<br>
tot caedes proferre queam, quot dextera magni<br>
consulis aut contra Tyriae furor edidit irae.<br>
Murranum ductor Libyae, ductorque Phalantum<br>
Ausonius, gnaros belli ueteresque laborum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
alter in alterius fuderunt comminus ore.<br>
monte procelloso Murranum miserat Anxur,<br>
Tritonis ~niueo te sacra, Phalante, profundo.<br>
ut primum insigni fulsit uelamine consul,<br>
quamquam orbus partem uisus unoque Cupencus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
lumine sufficiens bellis citat improbus hastam<br>
et summae figit tremebundam margine parmae.<br>
cui consul (namque ira coquit): 'Pone, improbe, quicquid<br>
restat in ore fero et truncata fronte relucet.'<br>
sic ait intorquens derecto turbine robur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
et dirum tota tramittit cuspide lumen.<br>
nec leuior dextra generatus Hamilcare saeuit.<br>
huic cadit infelix niueis Varenus in armis,<br>
Meuanas Varenus, arat cui diuitis uber<br>
campi Fulginia et patulis Clitumnus in aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
candentis gelido perfundit flumine tauros.<br>
sed tristes superi, atque ingrata maxima cura<br>
uictima Tarpeio frustra nutrita Tonanti.<br>
instat Hiber leuis et leuior discurrere Maurus.<br>
hinc pila, hinc Libycae certant subtexere cornus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
densa nube polum, quantumque interiacet aequi<br>
ad ripas campi, tantum uibrantia condunt<br>
tela, nec artatis locus est in morte cadendi.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Allius, Argyripa Daunique profectus ab aruis<br>
uenator, rudibus iaculis et Iapyge campum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
persultabat equo, mediosque inuectus in hostis,<br>
Apula non uana torquebat spicula dextra.<br>
huic horret thorax Samnitis pellibus ursae,<br>
et galea annosi uallatur dentibus apri.<br>
uerum ubi turbantem, solo ceu lustra pererret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
in nemore aut agitet Gargano terga ferarum,<br>
hinc Mago, hinc saeuus pariter uidere Maharbal,<br>
ut subigente fame diuersis rupibus ursi<br>
inuadunt trepidum gemina inter proelia taurum,<br>
nec partem praedae patitur furor, haud secus acer&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
hinc atque hinc iaculo deuoluitur Allius acto:<br>
it stridens per utrumque latus Maurusia taxus.<br>
obuia tum medio sonuerunt spicula corde,<br>
incertumque fuit, letum cui cederet hastae.<br>
et iam dispersis Romana per agmina signis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
palantis agit ad ripas, miserabile, Poenus<br>
impellens trepidos fluuioque immergere certat.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tum Trebia infausto noua proelia gurgite fessis<br>
incohat ac precibus Iunonis suscitat undas.<br>
haurit subsidens fugientum corpora tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
infidaque soli frustrata uoragine sorbet.<br>
nec niti lentoque datur conuellere limo<br>
mersa pedum penitus uestigia: labe tenaci<br>
haerent deuincti gressus, resolutaque ripa<br>
implicat aut caeca prosternit fraude paludis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
iamque alius super atque alius per lubrica surgens<br>
dum sibi quisque uiam per inextricabile litus<br>
praeripit et putri luctatur caespite, lapsi<br>
occumbunt seseque sua pressere ruina.<br>
ille celer nandi iamiamque adprendere tuta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
dum parat et celso conisus corpore prensat<br>
gramina summa manu liquidisque emergit ab undis,<br>
contorta ripae pendens adfigitur hasta.<br>
hic hostem orbatus telo complectitur ulnis<br>
luctantemque uado permixta morte coercet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
mille simul leti facies. Ligus occidit aruis,<br>
sed proiecta uiri lymphis fluuialibus ora<br>
sanguineum hauserunt longis singultibus amnem.<br>
enabat tandem medio uix gurgite pulcher<br>
Irpinus sociumque manus clamore uocabat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
cum rapidis inlatus aquis et uulnere multo<br>
impulit asper equus fessumque sub aequora mersit.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Accumula&lt;t&gt; clades subito conspecta per undas<br>
uis elephantorum turrito concita dorso.<br>
namque uadis rapitur praeceps, ceu proruta cautes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
auulsi montis, Trebiamque insueta timentem<br>
prae se pectore agit spumantique incubat alueo.<br>
explorant aduersa uiros, perque aspera duro<br>
nititur ad laudem uirtus interrita cliuo.<br>
namque inhonoratam Fibrenus perdere mortem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
et famae nudam impatiens 'Spectabimur,' inquit<br>
'nec, Fortuna, meum condes sub gurgite letum.<br>
experiar, sitne in terris, domitare quod ensis<br>
non queat Ausonius Tyrrhenaue permeet hasta.'<br>
tum iacit adsurgens dextroque in lumine sistit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
spicula saeua ferae telumque in uulnere linquit.<br>
stridore horrisono penetrantem cuspidis ictum<br>
belua prosequitur laceramque cruore profuso<br>
attollit frontem ac lapso dat terga magistro.<br>
tum uero inuadunt iaculis crebraque sagitta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
ausi iam sperare necem, immensosque per armos<br>
et laterum extentus uenit atra cuspide uulnus.<br>
stat multa in tergo et nigranti lancea dorso,<br>
ac siluam ingentem concusso corpore uibrat,<br>
donec consumptis longo certamine telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
concidit et clausit magna uada pressa ruina.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ecce per aduersum, quamquam tardata morantur<br>
uulnere membra uirum, subit implacabilis amnem<br>
Scipio et innumeris infestat caedibus hostem.<br>
corporibus clipeisque simul galeisque cadentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
contegitur Trebia, et uix cernere linquitur undas.<br>
Mazaeus iaculo, Gestar prosternitur ense,<br>
tum Pelopeus auis Cyrenes incola Thelgon.<br>
huic torquet rapido correptum e gurgite pilum<br>
et quantum longo ferri tenuata rigore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
procedit cuspis per hiantia transigit ora.<br>
pulsati ligno sonuere in uulnere dentes.<br>
nec leto quaesita quies: turgentia membra<br>
Eridano Trebia, Eridanus dedit aequoris undis.<br>
tu quoque, Thapse, cadis, tumulo post fata negato.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
quid domus Hesperidum aut luci iuuere dearum,<br>
fuluos aurifera seruantes arbore ramos?<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Intumuit Trebia et stagnis se sustulit imis<br>
iamque ferox totum propellit gurgite fontem<br>
atque omnis torquet uires. furit unda sonoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
uerticibus, sequiturque nouus cum murmure torrens.<br>
sensit et accensa ductor uiolentius ira<br>
'Magnas, o Trebia, et meritas mihi, perfide, poenas<br>
exsolues:' inquit 'lacerum per Gallica riuis<br>
dispergam rura atque amnis tibi nomina demam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
quoque aperis te fonte, premam, nec tangere ripas<br>
inlabique Pado dabitur. quaenam ista repente<br>
Sidonium, infelix, rabies te reddidit amnem?'<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Talia iactantem consurgens agger aquarum<br>
impulit atque umeros curuato gurgite pressit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
arduus aduersa mole incurrentibus undis<br>
stat ductor clipeoque ruentem sustulit amnem.<br>
necnon a tergo fluctus stridente procella<br>
spumeus inrorat summas aspergine cristas.<br>
ire uadis stabilemque uetat defigere gressum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
subducta tellure deus, percussaque longe<br>
raucum saxa sonant, undaeque ad bella parentis<br>
excitae pugnant, et ripas perdidit amnis.<br>
tum madidos crinis et glauca fronde reuinctum<br>
attollit cum uoce caput: 'Poenasne superbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
insuper et nomen Trebiae delere minaris,<br>
o regnis inimice meis? quot corpora porto<br>
dextra fusa tua! clipeis galeisque uirorum,<br>
quos mactas, artatus iter cursumque reliqui.<br>
caede, uides, stagna alta rubent retroque feruntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
adde modum dextrae aut campis incumbe propinquis.'<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Haec, Venere adiuncta, tumulo spectabat ab alto<br>
Mulciber obscurae tectus caligine nubis,<br>
ingrauat ad caelum sublatis Scipio palmis:<br>
'Di patrii, quorum auspiciis stat Dardana Roma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
talin me leto tanta inter proelia nuper<br>
seruastis? fortine animam hanc excindere dextra<br>
indignum est uisum? redde o me, nate, periclis,<br>
redde hosti! liceat bellanti accersere mortem<br>
quam patriae fratrique probem.' tum percita dictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
ingemuit Venus et rapidas derexit in amnem<br>
coniugis inuicti uires. agit undique flammas<br>
dispersus ripis ignis multosque per annos<br>
nutritas fluuio populatur feruidus umbras.<br>
uritur omne nemus, lucosque effusus in altos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
immissis crepitat uictor Vulcanus habenis.<br>
iamque ambusta comas abies, iam pinus et alni,<br>
iam solo restans trunco dimisit in altum<br>
populus adsuetas ramis habitare uolucres.<br>
flamma uorax imo penitus de gurgite tractos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
absorbet latices, saeuoque urgente uapore<br>
siccus inarescit ripis cruor. horrida late<br>
scinditur in rimas et hiatu rupta dehiscit<br>
tellus, ac stagnis altae sedere fauillae.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Miratur pater aeternos cessare repente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
Eridanus cursus, Nympharumque intima maestus<br>
impleuit chorus attonitis ululatibus antra.<br>
ter caput ambustum conantem attollere iacta<br>
lampade Vulcanus mersit fumantibus undis,<br>
ter correpta dei crines nudauit harundo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
tum demum admissae uoces et uota precantis,<br>
orantique datum ripas seruare prioris,<br>
ac tandem a Trebia reuocauit Scipio fessas<br>
munitum in collem Graccho comitante cohortes.<br>
at Poenus multo fluuium ueneratus honore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
gramineas undis statuit socialibus aras,<br>
nescius heu, quanto superi maiora mouerent,<br>
et quos Ausoniae luctus, Trasimenne, parares.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Boiorum nuper populos turbauerat armis<br>
Flaminius, facilisque uiro tum gloria belli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
corde leuem atque astus inopem contundere gentem.<br>
sed labor haud idem Tyrio certasse tyranno.<br>
hunc laeuis urbi genitum ad fatalia damna<br>
ominibus parat imperio Saturnia fesso<br>
ductorem dignumque uirum ueniente ruina.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
inde ubi prima dies iuris, clauumque regendae<br>
inuasit patriae, ac sub nutu castra fuere,<br>
ut pelagi rudis et pontum tractare per artem<br>
nescius, accepit miserae si iura carinae,<br>
uentorum tenet ipse uicem cunctisque procellis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
dat iactare ratem: fertur uaga gurgite puppis<br>
ipsius in scopulos dextra impellente magistri++<br>
ergo agitur raptis praeceps exercitus armis<br>
Lydorum &lt;in&gt; populos sedemque ab origine prisci<br>
sacratam Corythi iunctosque a sanguine auorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
Maeonios Italis permixta stirpe colonos.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nec regem Afrorum noscenda ad coepta moratur<br>
laude super tanta monitor deus. omnia somni<br>
condiderant aegrisque dabant obliuia curis,<br>
cum Iuno in stagni numen conuersa propinqui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
et madidae frontis crinis circumdata fronde<br>
populea stimulat subitis praecordia curis<br>
ac rumpit ducis haud spernenda uoce quietem:<br>
'O felix famae et Latio lacrimabile nomen<br>
Hannibal, Ausoniae si te Fortuna creasset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
ad magnos uenture deos, cur fata tenemus?<br>
pelle moras. breuis est magni Fortuna fauoris.<br>
quantum uouisti, cum Dardana bella parenti<br>
iurares, fluet Ausonio tibi corpore tantum<br>
sanguinis, et patrias satiabis caedibus umbras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
nobis persolues meritos securus honores.<br>
namque ego sum celsis quem cinctum montibus ambit<br>
Tmolo missa manus, stagnis Trasimennus opacis.'<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;His agitur monitis et laetam numine pubem<br>
protinus aerii praeceps rapit aggere montis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
horrebat glacie saxa inter lubrica summo<br>
piniferum caelo miscens caput Apenninus.<br>
condiderat nix alta trabes, et uertice celso<br>
canus apex stricta surgebat ad astra pruina.<br>
ire iubet. prior extingui labique uidetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
gloria, post Alpes si stetur montibus ullis.<br>
scandunt praerupti nimbosa cacumina saxi.<br>
nec superasse iugum finit mulcetue laborem:<br>
plana natant, putrique gelu liquentibus undis<br>
inuia limosa restagnant arua palude.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
iamque ducis nudus tanta inter inhospita uertex<br>
saeuitia quatitur caeli, manante per ora<br>
perque genas oculo. facilis spreuisse medentis<br>
optatum bene credit emi quocumque periclo<br>
bellandi tempus. non frontis parcit honori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
dum ne perdat iter, non cetera membra moratur<br>
in pretium belli dare, si uictoria poscat,<br>
satque putat lucis, Capitolia cernere uictor<br>
qua petat atque Italum feriat qua comminus hostem.<br>
talia perpessi tandem inter saeua locorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
optatos uenere lacus, ubi deinde per arma<br>
sumeret amissi numerosa piacula uisus.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ecce autem patres aderant Carthagine missi.<br>
causa uiae non parua uiris, nec laeta ferebant.<br>
mos fuit in populis, quos condidit aduena Dido,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
poscere caede deos ueniam ac flagrantibus aris<br>
(infandum dictu) paruos imponere natos.<br>
urna reducebat miserandos annua casus<br>
sacra Thoanteae ritusque imitata Dianae.<br>
cui fato sortique deum de more petebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
Hannibalis prolem discors antiquitus Hannon.<br>
sed propior metus armati ductoris ab ira<br>
et magna ante oculos stabat redeuntis imago.<br>
asperat haec, foedata genas lacerataque crinis,<br>
atque urbem complet maesti clamoris Imilce,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
Edonis ut Pangaea super trieteride mota<br>
it iuga et inclusum suspirat pectore Bacchum.<br>
ergo inter Tyrias, facibus ceu subdita, matres<br>
clamat: 'Io coniunx, quocumque in cardine mundi<br>
bella moues, huc signa refer. uiolentior hic est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
hic hostis propior. tu nunc fortasse sub ipsis<br>
urbis Dardaniae muris uibrantia tela<br>
excipis intrepidus clipeo saeuamque coruscans<br>
lampada Tarpeis infers incendia tectis.<br>
interea tibi prima domus atque unica proles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
heu gremio in patriae Stygias raptatur ad aras.<br>
i nunc, Ausonios ferro populare penates<br>
et uetitas molire uias. i, pacta resigna<br>
per cunctos iurata deos. sic praemia reddit<br>
Carthago et talis iam nunc tibi soluit honores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
quae porro haec pietas delubra aspergere tabo?<br>
heu primae scelerum causae mortalibus aegris,<br>
naturam nescire deum! iusta ite precari<br>
ture pio caedumque feros auertite ritus.<br>
mite et cognatum est homini deus. hactenus, oro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
sit satis ante aras caesos uidisse iuuencos.<br>
aut si uelle nefas superos fixumque sedetque,<br>
me, me, quae genui, uestris absumite uotis.<br>
cur spoliare iuuat Libycas hac indole terras?<br>
an flendae magis Aegates et mersa profundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
Punica regna forent, olim si sorte cruenta<br>
esset tanta mei uirtus praerepta mariti?'<br>
haec dubios uario diuumque hominisque timore<br>
ad cauta inlexere patres, ipsique relictum<br>
abnueret sortem an superum pareret honori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
tum uero trepidare metu uix compos Imilce,<br>
magnanimi metuens immitia corda mariti.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;His auide auditis ductor sic deinde profatur:<br>
'Quid tibi pro tanto non impar munere soluat<br>
Hannibal aequatus superis? quae praemia digna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
inueniam, Carthago parens? noctemque diemque<br>
arma feram, templisque tuis hinc plurima faxo<br>
hostia ab Ausonio ueniat generosa Quirino.<br>
at puer armorum et belli seruabitur heres.<br>
spes, o nate, meae Tyriarumque unica rerum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
Hesperia minitante, salus, terraque fretoque<br>
certare Aeneadis dum stabit uita memento.<br>
perge (patent Alpes) nostroque incumbe labori.<br>
uos quoque, di patrii, quorum delubra piantur<br>
caedibus atque coli gaudent formidine matrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
huc laetos uultus totasque aduertite mentes.<br>
namque paro sacra et maioris molior aras.<br>
tu, Mago, aduersi conside in uertice montis,<br>
tu laeuos propior collis accede, Choaspe,<br>
ad claustra et fauces ducat per opaca Sychaeus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
ast ego te, Trasimenne, uago cum milite praeceps<br>
lustrabo et superis quaeram libamina belli.<br>
namque haud parua deus promissis spondet apertis,<br>
quae spectata, uiri, patriam referatis in urbem.'
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>