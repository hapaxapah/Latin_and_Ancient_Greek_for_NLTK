<html>
	<head>
		<title>
			Silius, Liber X
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER DECIMUS
</p>

<p class=border></P>

<p>
Paulus, ut aduersam uidet increbrescere pugnam,<br>
ceu fera, quae telis circumcingentibus ultro<br>
adsilit in ferrum et per uulnera colligit hostem,<br>
in medios fert arma globos seseque periclis<br>
ingerit atque omni letum molitur ab ense.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
increpat horrendum: 'Perstate et fortiter, oro,<br>
pectoribus ferrum accipite ac sine uulnere terga<br>
ad manis deferte, uiri. nisi gloria mortis,<br>
nil superest. idem sedes adeuntibus imas<br>
hic uobis dux Paulus erit.' uelocius inde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Haemonio Borea pennaque citatior ibat<br>
quae redit in pugnas fugientis harundine Parthi,<br>
atque ubi certamen primi ciet immemor aeui<br>
plenus Gradiuo mentem Cato, fertur in hostis<br>
ac iuuenem, quem Vasco leuis, quem spicula densus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Cantaber urgebat, letalibus eripit armis.<br>
abscessere retro pauidique in terga relatos<br>
abduxere gradus: ut, laetus ualle remota<br>
cum capream uenator agit fessamque propinquo<br>
insequitur cursu et sperat iam tangere dextra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
si ferus aduerso subitum se protulit antro<br>
et stetit ante oculos frendens leo: deserit una<br>
et color et sanguis et tela minora periclo,<br>
nec iam speratae cura est in pectore praedae.<br>
nunc in restantis mucronem comminus urget,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
nunc trepidos ac terga mala formidine uersos<br>
adsequitur telis. furere ac decorare labores<br>
et saeuire iuuat. cadit ingens nominis expers<br>
uni turba uiro, atque, alter si detur in armis<br>
Paulus Dardaniis, amittant nomina Cannae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 30</span><br>
&nbsp;&nbsp;&nbsp;&nbsp;Tandem inclinato cornu sine more ruebat<br>
prima acies, non parca fugae. Labienus et Ocres<br>
sternuntur leto atque Opiter quos Setia colle<br>
uitifero, celsis Labienum Cingula saxa<br>
miserunt muris. iunxit fera tempora leti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Sidonius non consimili discrimine miles:<br>
nam Labienus obit penetrante per ilia corno,<br>
fratres, hic umero, cecidere, hic poplite, caesis.<br>
oppetis et Tyrio super inguina fixe ueruto<br>
Maecenas, cui Maeonia uenerabile terra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
et sceptris olim celebratum nomen Etruscis.<br>
per medios agitur, proiecto lucis amore<br>
Hannibalem lustrans, Paulus. sors una uidetur<br>
aspera, si occumbat ductore superstite Poeno.<br>
&nbsp;&nbsp;&nbsp;&nbsp;Quam metuens molem (neque enim certamine sumpto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
tempestas tanta et rabies impune fuisset)<br>
in faciem pauidi Iuno conuersa Metelli<br>
'Quid uanos,' inquit 'Latio spes unica consul,<br>
incassumque moues fato renuente furores?<br>
si superest Paulus, restant Aeneia regna;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
sin secus, Ausoniam tecum trahis. ire tumentem<br>
tu contra iuuenem et caput hoc abscidere rebus<br>
turbatis, o Paule, paras? nunc Hannibal ipsi<br>
(tam laetus bello est) ausit certare Tonanti.<br>
et iam conuersis (uidi nam flectere) habenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
euasit Varro ac sese ad meliora reseruat.<br>
sit spatium fatis, et, dum datur, eripe leto<br>
hanc nostris maiorem animam: mox bella capesses.'<br>
&nbsp;&nbsp;&nbsp;&nbsp;Ad quae suspirans ductor: 'Mortemne sub armis<br>
cur poscam, causa ista parum est, quod talia nostrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
pertulerunt aures suadentem monstra Metellum?<br>
i, demens, i, carpe fugam. non hostica tela<br>
excipias tergo, superos precor. integer, oro,<br>
intactusque abeas atque intres moenia Romae<br>
cum Varrone simul. talin', pauidissime, dignum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
me uita pulchraque indignum morte putasti?<br>
quippe sinit Poenus, qui nunc contraria bella<br>
ipsi ferre Ioui ualeat. pro degener altae<br>
uirtutis patrum! quando certamen inire,<br>
cuiue uirum mallem memet componere, quam qui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
et uictus dabit et uictor per saecula nomen?'<br>
&nbsp;&nbsp;&nbsp;&nbsp;Talibus increpitat mediosque aufertur in hostis<br>
ac retro cursum tendentem ad crebra suorum<br>
agmina et in densis furantem membra maniplis<br>
per conferta uirum et stipata umbonibus arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
consequitur melior planta atque obtruncat Acherram,<br>
ut canis occultos agitat cum Belgicus apros<br>
erroresque ferae sollers per deuia mersa<br>
nare legit tacitoque premens uestigia rostro<br>
lustrat inaccessos uenantum indagine saltus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
nec sistit, nisi conceptum sectatus odorem<br>
deprendit spissis arcana cubilia dumis.<br>
&nbsp;&nbsp;&nbsp;&nbsp;At coniunx Iouis, ut Paulum depellere dictis<br>
nequiquam fuit et consul non desinit irae,<br>
in faciem Mauri rursus mutata Gelestae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
auocat ignarum saeuo a certamine Poenum:<br>
'Huc tela, huc' inquit 'dextram implorantibus adfer,<br>
o decus aeternum Carthaginis. horrida iuxta<br>
stagnantis consul molitur proelia ripas,<br>
et laus haud alio maior datur hoste perempto.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
haec ait et iuuenem diuersa ad proelia raptat.<br>
&nbsp;&nbsp;&nbsp;&nbsp;Flumineo Libycam turbabat in aggere pubem&#151;<br>
Cristae nomen erat. bis terni iuncta ferebant<br>
arma senem circa nati; pauperque penatum<br>
(sed domus haud obscura Tuder, notusque per Vmbros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
bellator populos) factis et caede docebat<br>
natorum armigeram pugnas tractare cohortem.<br>
unanima inde phalanx, crudo ducente magistro,<br>
postquam hominum satiata nec&lt;e&gt; est, prostrauerat ictu<br>
innumero cum turre feram facibusque secutis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 100</span><br>
ardentem monstri spectabat laeta ruinam,<br>
cum subitus galeae fulgor conoque coruscae<br>
maiore intremuere iubae. nec tarda senectus<br>
(agnouit nam luce uirum): rapit agmine natos<br>
saeua parens ultro in certamina et addere passim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
tela iubet nec manantis ex ore feroci<br>
aut quae flagrarent galea exhorrescere flammas.<br>
armiger haud aliter magni Iouis, anxia nido<br>
cum dignos nutrit gestanda ad fulmina fetus,<br>
obuersam spectans ora ad Phaet&lt;h&gt;ontia prolem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
explorat dubios Phoebea lampade natos.<br>
iamque suis daret ut pugnae documenta uocantis<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;. . . . . . . . . . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">112a</span><br>
et medias hasta uelox praeteruolat auras.<br>
haesit multiplici non alte cuspis in auro<br>
ac senium inualido dependens prodidit ictu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
cui Poenus: 'Quinam ad cassos furor impulit ictus<br>
exanguem senio dextram? uix prima momordit<br>
tegmina Callaici cornus tremebunda metalli.<br>
en, reddo tua tela tibi: memorabilis ista<br>
a nobis melius discet bellare iuuentus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
sic propria miseri transfigit pectora corno.<br>
&nbsp;&nbsp;&nbsp;&nbsp;At contra, horrendum, bis terna spicula dextra<br>
torta uolant, paribusque ruunt conatibus hastae:<br>
haud secus ac Libyca fetam tellure leaenam<br>
uenator premit obsesso cum Maurus in antro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
inuadunt rabidi iam dudum et inania temptant<br>
nondum sat firmo catuli certamina dente.<br>
consumit clipeo tela et collectus in arma<br>
sustinet urgentis crepitantibus ictibus hastas<br>
Sidonius ductor, nec iam per uulnera credit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
aut per tot caedes actum satis, iraque anhelat,<br>
ni leto det cuncta uirum iungatque parenti<br>
corpora et excidat miseros cum stirpe penatis.<br>
&nbsp;&nbsp;&nbsp;&nbsp;Tunc Abarim adfatur (namque una hic armiger ira<br>
flammabat Martem atque omnis comes ibat in actus):&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
'Suppedita mihi tela. uadis liuentis Auerni<br>
demitti globus ille cupit, qui nostra lacessit<br>
tegmina: iam stultae fructus pietatis habebit.'<br>
haec fatus iaculo Lucam, qui maximus aeui,<br>
transadigit: pressa iuuenis cum cuspide labens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
arma super fratrum resupino concidit ore.<br>
mortiferum inde manu properantem uellere ferrum<br>
pilo Volsonem (namque hoc de strage iacentum<br>
fors dabat) adfixa sternit per tegmina nare.<br>
tum Vesulum calido lapsantem in sanguine fratrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
ense metit rapido plenamque (heu barbara uirtus!)<br>
abscisi galeam capitis, ceu missile telum,<br>
conuersis in terga iacit. Telesinus, ad ossa<br>
inliso saxo, qua spina interstruit artus,<br>
occumbit, fratrisque uidet labentia membra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Quercentis, quem funda procul per inane uoluta<br>
sopierat, dum supremam Telesinus in auras<br>
exhalat lucem et dubitantia lumina condit.<br>
at fessus maerore simul cursuque metuque<br>
et tamen haud irae uacuus non certa per aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
interdum insistens Perusinus membra ferebat.<br>
hunc sude, quam raptam Libyci per terga iacentis<br>
armiger obtulerat monstri, super inguina fixam,<br>
obtruncat quercuque premit uiolentus obusta.<br>
temptarat precibus saeuum lenire furorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
sed Stygius primos impleuit feruor hiatus,<br>
et pulmone tenus demisit anhelitus ignem.<br>
tandem cum toto cecidit grege, nomen in Vmbro<br>
clarum, Crista, diu populo: ceu fulmine celsa<br>
aesculus aut proauis ab origine cognita quercus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
cum fumat percussa Ioui, sacrosque per aeuum<br>
aetherio ramos populantur sulphure flammae,<br>
donec uicta deo late procumbit et omnem<br>
conlabens operit spatioso stipite prolem.<br>
&nbsp;&nbsp;&nbsp;&nbsp;Atque ea dum iuxta Tyrius stagna Aufida ductor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
molitur, Paulus, numerosa caede futuram<br>
ultus iam mortem, ceu uictor bella gerebat.<br>
inter mille uiros iacet ingens P&lt;h&gt;orcys ab antris<br>
Herculeae Calpes, caelatus Gorgone parmam,<br>
unde genus ~tristique deae manabat origo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
hunc obiectantem sese atque antiqua tumentem<br>
nomina saxificae monstrosa e stirpe Medusae,<br>
dum laeuum petit incumbens uiolentius inguen,<br>
detrahit excelsi correptum uertice coni,<br>
adflictumque premens, tergo qua balteus imo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
sinuatur coxa&lt;e&gt;que sedet munimen utrique,<br>
coniecto fodit ense super: uomit ille calentem<br>
sanguinis effundens per hiantia uiscera riuum<br>
et subit Aetolos Atlanticus accola campos.<br>
&nbsp;&nbsp;&nbsp;&nbsp;Has inter strages rapido terrore coorti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
inuadunt terga atque auerso turbine miscent<br>
bella inopina uiri, Tyrius quos fallere doctos<br>
hanc ipsam pugnae rector formarat ad artem,<br>
succinctique dolis, fugerent ceu Punica castra,<br>
dediderant dextras. tum totis mentibus actam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
in caedes aciem pone atque in terga ruentes<br>
praecipitant. non hasta uiro, non deficit ensis:<br>
e strage est ferrum atque euulsa cadauere tela.<br>
raptum Galba procul (neque enim uirtutis amorem<br>
aduersa exemisse ualent) ut uidit ab hoste&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
auferri signum, conixus corpore toto<br>
uictorem adsequitur letalique occupat ictu.<br>
ac dum comprensam caeso de corpore praedam<br>
auellit, tardeque manus moribunda remittit,<br>
transfixus gladio propere accurrentis Amorgi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
occidit, immoriens magnis non prosperus ausis.<br>
&nbsp;&nbsp;&nbsp;&nbsp;Haec inter, ueluti nondum satiasset Enyo<br>
iras saeua truces, sublatum puluere campum<br>
Vulturnus rotat et candentis torquet harenas.<br>
iamque reluctantis stridens immane procella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
per longum tulit ad campi suprema cauisque<br>
adflictos ripis tumidum demersit in amnem.<br>
hic tibi finis erat, metas hic Aufidus aeui<br>
seruabat tacito, non felix Curio, leto.<br>
namque, furens animi dum consternata moratur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
agmina et oppositu membrorum sistere certat,<br>
in praeceps magna propulsus mole ruentum<br>
turbatis hauritur aquis fundoque uolutus<br>
Hadriaca iacuit sine nomine mortis harena.<br>
&nbsp;&nbsp;&nbsp;&nbsp;Ingens ferre mala et Fortunae subdere colla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
nescius, aduersa fronte incurrebat in arma<br>
uincentum consul: pereundi Martius ardor<br>
atque animos iam sola dabat fiducia mortis,<br>
cum Viriathus agens telis, regnator Hiberae<br>
magnanimus terrae, iuxta atque ante ora furentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
obtruncat Pauli fessum certaminis hostem.<br>
heu dolor, heu lacrimae! Seruilius, optima belli,<br>
post Paulum belli pars optima, corruit ictu<br>
barbarico magnamque cadens leto addidit uno<br>
inuidiam Cannis. tristem non pertulit iram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
consul et, insani quamquam contraria uenti<br>
exarmat uis atque obtendit puluere lucem,<br>
squalentem rumpens ingestae toruus harenae<br>
ingreditur nimbum ac &lt;V&gt;iriat&lt;h&gt;um moris Hiberi<br>
carmina pulsata fundentem barbara caetra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
inuadit laeuaeque fodit uitalia mammae.<br>
hic fuit extremus caedum labor. addere bello<br>
haud ultra licuit dextram, nec tanta relictum est<br>
uti, Roma, tibi posthac ad proelia Paulo.<br>
saxu&lt;m&gt; ingens, uasto libratum pondere, caeca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
uenit in ora manu et perfractae cassidis aera<br>
ossibus infodiens compleuit sanguine uultus.<br>
inde pedem referens, labentia membra propinquo<br>
imposuit scopulo atque, undanti uulnere anhelans,<br>
sedit terribilis clipeum super ore cruento:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
immanis ceu, depulsis leuioribus hastis,<br>
accepit leo cum tandem per pectora ferrum,<br>
stat teli patiens media tremebundus harena<br>
ac, manante iubis rictuque et naribus unda<br>
sanguinis, interdum languentia murmura torquens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
effundit patulo spumantem ex ore cruorem.<br>
tum uero incumbunt Libyes, super ipse citato<br>
ductor equo, qua flatus agit, qua peruius ensis,<br>
qua sonipes, qua belligero fera belua dente.<br>
obrutus hic telis ferri per corpora Piso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
rectorem ut uidit Libyae, conixus in hastam<br>
ilia cornipedis subrecta cuspide transit<br>
conlapsoque super nequiquam incumbere coeptat,<br>
cum Poenus, propere collecto corpore, quamquam<br>
cernuus inflexo sonipes effuderat armo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
'Vmbraene Ausoniae rediuiua bella retractant<br>
post obitum dextra nec in ipsa morte quiescunt?'<br>
sic ait atque aegrum coeptanti attollere corpus<br>
arduus insurgens totum permiscuit ensem.<br>
&nbsp;&nbsp;&nbsp;&nbsp;Ecce, Cydonea uiolatus harundine plantam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Lentulus effusis campum linquebat habenis,<br>
cum uidet in scopulo rorantem saxa cruore<br>
toruoque obtutu labentem in Tartara Paulum.<br>
mens abiit, puduitque fugae. tum uisa cremari<br>
Roma uiro, tunc ad portas iam stare cruentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
Hannibal; Aetoli tum primum ante ora fuere<br>
sorbentes Latium campi. 'Quid deinde relictum<br>
crastina cur Tyrios lux non deducat ad urbem,<br>
deseris in tantis puppim si, Paule, procellis?<br>
testor caelicolas,' inquit 'ni damna gubernas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
crudelis belli uiuisque in turbine tanto<br>
inuitus, plus, Paule, (dolor uerba aspera dictat)<br>
plus Varrone noces. cape, quaeso, hunc, unica rerum<br>
fessarum spe&lt;s&gt;, cornipedem. languentia membra<br>
ipse leuabo umeris et dorso tuta locabo.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
&nbsp;&nbsp;&nbsp;&nbsp;Haec inter, lacero manantem ex ore cruorem<br>
eiectans, consul: 'Macte o uirtute paterna!<br>
nec uero spes angustae, cum talia restent<br>
pectora Romuleo regno. calcaribus aufer,<br>
qua uulnus permittit, ecum atque hinc ocius urbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
claudantur portae (ruet haec ad moenia pestis)<br>
dic, oro: rerum Fabio tradantur habenae.<br>
nostris pugnauit monitis furor. amplius acta<br>
quid superest uita, nisi caecae ostendere plebi<br>
Paulum scire mori? feror an consumptus in urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
uulneribus? quantine emptum uelit Hannibal, ut nos<br>
uertentis terga aspiciat? nec talia Paulo<br>
pectora, nec manis tam parua intramus imago.<br>
ille ego&#151;sed uano quid enim te demoror aeger,<br>
Lentule, conquestu? perge atque hinc cuspide fessum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
erige quadrupedem propere.' tum Lentulus urbem<br>
magna ferens mandata petit. nec Paulus inultum<br>
quod superest de luce sinit: ceu uulnere tigris<br>
letifero cedens tandem proiectaque corpus<br>
luctatur morti et languentem pandit hiatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
in uanos morsus, nec sufficientibus irae<br>
ictibus extrema lambit uenabula lingua.<br>
iamque coruscanti telum propiusque ferenti<br>
gressum exultantem et securo caedis Iertae<br>
non expectatum surgens defixerat ensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
Sidoniumque ducem circumspectabat, in illa<br>
exoptans animam certantem ponere dextra.<br>
sed uicere uirum coeuntibus undique telis<br>
et Nomas et Garamas et Celtae et Maurus et Astur.<br>
hic finis Paulo. iacet altum pectus et ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
dextera, quem, soli si bella agitanda darentur,<br>
aequares forsan Fabio. mors additur urbi<br>
pulchra decus misitque uiri inter sidera nomen.<br>
&nbsp;&nbsp;&nbsp;&nbsp;Postquam spes Italum mentesque in consule lapsae,<br>
ceu truncus capitis, saeuis exercitus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
sternitur, et uictrix toto fremit Africa campo.<br>
hic Picentum acies, hic Vmber Martius, illic<br>
Sicana procumbit pubes, hic Hernica turma.<br>
passim signa iacent, quae Samnis belliger, et quae<br>
Sarrastes populi Marsaeque tulere cohortes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
transfixi clipei galeaeque et inutile ferrum<br>
fractaque conflictu parmarum tegmina et ore<br>
cornipedum derepta fero spumantia frena.<br>
sanguineus tumidas in campos Aufidus undas<br>
eiectat redditque furens sua corpora ripis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
sic Lagea ratis, uasto uelut insula ponto<br>
conspecta, inlisit scopulis ubi nubifer Eurus,<br>
naufragium spargens operit freta: iamque per undas<br>
et transtra et mali laceroque aplustria uelo<br>
ac miseri fluitant reuomentes aequora nautae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
&nbsp;&nbsp;&nbsp;&nbsp;At Poenus, per longa diem certamina saeuis<br>
caedibus emensus, postquam eripuere furori<br>
insignem tenebrae lucem, tum denique Martem<br>
dimisit tandemque suis in caede pepercit.<br>
sed mens inuigilat curis noctisque quietem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
ferre nequit. stimulat dona inter tanta deorum<br>
optatas nondum portas intrasse Quirini.<br>
proxima lux placet. hinc strictos ferre ocius enses,<br>
dum feruet cruor et perfusae caede cohortes,<br>
destinat ac iam claustra manu, iam moenia flamma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
occupat et iungit Tarpeia incendia Cannis.<br>
&nbsp;&nbsp;&nbsp;&nbsp;Quo turbata uiri coniunx Saturnia coepto<br>
irarumque Iouis Latiique haud inscia fati,<br>
incautum ardorem atque auidas ad futtile uotum<br>
spes iuuenis frenare parat. ciet inde quietis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
regnantem tenebris Somnum, quo saepe ministro<br>
edomita inuiti componit lumina fratris,<br>
atque huic adridens 'Non te maioribus' inquit<br>
'ausis, diue, uoco nec posco ut mollibus alis<br>
des uictum mihi, Somne, Iouem. non mille premendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
sunt oculi tibi, nec spernens tua numina custos<br>
Inachiae multa superandus nocte iuuencae.<br>
ductori, precor, immittas noua somnia Poeno,<br>
ne Romam et uetitos cupiat nunc uisere muros,<br>
quos intrare dabit numquam regnator Olympi.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
&nbsp;&nbsp;&nbsp;&nbsp;Imperium celer exequitur curuoque uolucris<br>
per tenebras portat medicata papauera cornu.<br>
ast ubi per tacitum adlapsus tentoria prima<br>
Barcaei petiit iuuenis, quatit inde soporas<br>
deuexo capiti pennas oculisque quietem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 355</span><br>
inrorat, tangens Lethaea tempora uirga.<br>
exercent rabidam truculenta insomnia mentem.<br>
iamque uidebatur multo sibi milite Thybrim<br>
cingere et insultans astare ad moenia Romae.<br>
ipse refulgebat Tarpeiae culmine rupis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
elata torquens flagrantia fulmina dextra<br>
Iuppiter, et lati fumabant sulphure campi,<br>
ac gelidis Anien trepidabat caerulus undis,<br>
et densi ante oculos iterumque iterumque tremendum<br>
uibrabant ignes. tunc uox effusa per auras:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
'Sat magna, o iuuenis, prensa est tibi gloria Cannis.<br>
siste gradum: nec enim sacris inrumpere muris,<br>
Poene, magis dabitur, nostrum quam scindere caelum.'<br>
attonitum uisis maioraque bella pauentem<br>
post confecta Sopor Iunonia iussa relinquit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
nec lux terribili purgauit imagine mentem.<br>
&nbsp;&nbsp;&nbsp;&nbsp;Quos inter motus somni uanosque tumultus<br>
dedita per noctem reliquo cum milite castra<br>
nuntiat et praedam pleno trahit agmine Mago.<br>
huic ductor laetas Tarpeio uertice mensas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
spondenti, cum quinta diem nox orbe tulisset,<br>
celatis superum monitis clausoque pauore,<br>
uulnera et exhaustas saeuo certamine uires<br>
ac nimium laetis excusat fidere rebus.<br>
tum spe deiectus iuuenis, ceu uertere ab ipsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
terga iuberetur muris ac signa referre,<br>
'Tanta mole' inquit 'non Roma, ut credidit ipsa,<br>
sed Varro est uictus. quaenam tam prospera Martis<br>
munera destituis fato patriamque moraris!<br>
mecum exultet eques: iuro hoc caput, accipe muros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
Iliacos portasque tibi sine Marte patentis.'<br>
&nbsp;&nbsp;&nbsp;&nbsp;Dumque ea Mago fremit cauto non credita fratri,<br>
iam Latius sese Canusina in moenia miles<br>
colligere et profugos uicino cingere uallo<br>
coeperat. heu rebus facies inhonora sinistris!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
non aquilae, non signa uiris, non consulis altum<br>
imperium, non subnixae lictore secures.<br>
trunca atque aegra metu, ceu magna elisa ruina,<br>
corpora debilibus nituntur sistere membris.<br>
clamor saepe repens et saepe silentia fixis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
in tellurem oculis: nudae plerisque sinistrae<br>
detrito clipeo, desunt pugnacibus enses,<br>
saucius omnis eques: galeis carpsere superbum<br>
cristarum decus et damnarunt Martis honores.<br>
at multa thorax perfossus cuspide, et haerens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
loricae interdum Maurusia pendet harundo.<br>
interdum maesto socios clamore requirunt.<br>
hic Galba, hic Piso et leto non dignus inerti<br>
Curio deflentur, grauis illic Scaeuola bello.<br>
hos passim, at Pauli pariter ceu dira parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
fata gemunt: ut uer&lt;b&gt;a mali praenuntia numquam<br>
cessarit canere et Varronis sistere mentem,<br>
utque diem hunc totiens nequiquam auerterit urbi,<br>
atque idem quantus dextra. sed cura futuri<br>
quos premit, aut fossas instant praeducere muris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
aut portarum aditus, ut rerum est copia, firmant,<br>
quaque patet campus planis ingressibus hostis,<br>
ceruorum ambustis imitantur cornua ramis,<br>
et stilus occulitur, caecum in uestigia telum.<br>
&nbsp;&nbsp;&nbsp;&nbsp;Ecce, super clades et non medicabile uulnus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
reliquias belli atque imperdita corpora Poenis<br>
impia formido ac maior iactabat Erinys.<br>
trans aequor Tyrios enses atque arma parabant<br>
Punica et Hannibalem mutato euadere caelo.<br>
dux erat exilio non laetus Marte Metellus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
sed stirpe haud parui cognominis. is mala bello<br>
pectora degeneremque manum ad deformia agebat<br>
consulta atque alio positas spectabat in or&lt;b&gt;e,<br>
quis sese occulerent, terras, quo nomina nulla<br>
Poenorum aut patriae penetraret fama relictae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
&nbsp;&nbsp;&nbsp;&nbsp;Quae postquam accepit flammata Scipio mente,<br>
quantus Sidonium contra fera proelia miscens<br>
ductorem stetit in campis, rapit ocius ensem<br>
atque, ubi turpe malum Latioque extrema coquebant<br>
coepta uiri, ruptis foribus sese arduus infert.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
tum quatiens strictum cum uoce ante ora pauentum<br>
mucronem: 'Tarpeia, pater, qui templa secundam<br>
incolis a caelo sedem, et Saturnia, nondum<br>
Iliacis mutata malis, tuque aspera pectus<br>
aegide Gorgoneos uirgo succincta furores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
Indigetesque dei, sponte en per numina uestra<br>
perque caput, nullo leuius mihi numine, patris<br>
magnanimi iuro: numquam Lauinia regna<br>
linquam nec linqui patiar, dum uita manebit.<br>
ocius en testare deos, si moenia taedis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
flagrabunt Libycis, nullas te ferre, Metelle,<br>
ausurum in terras gressus. ni talia sancis,<br>
quem tremis et cuius somnos formidine rumpis,<br>
Hannibal hic armatus adest. moriere, nec ullo<br>
Poenorum melior parietur gloria caeso.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
his excussa incepta minis. iamque ordine iusso<br>
obstringunt animas patriae dictataque iurant<br>
sacramenta deis et purgant pectora culpa.<br>
&nbsp;&nbsp;&nbsp;&nbsp;Atque ea dum Rutulis turbata mente geruntur,<br>
lustrabat campos et saeuae tristia dextrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
facta recensebat pertractans uulnera uisu<br>
Hannibal et magna circumstipante caterua<br>
dulcia praebebat trucibus spectacula Poenis.<br>
quas strages inter, confossus pectora telis<br>
seminecem extremo uitam exhalabat in auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
mu&lt;r&gt;mure deficiens iam Cloelius oraque nisu<br>
languida uix aegro et dubia ceruice leuabat.<br>
agnouit sonipes, arrectisque auribus acrem<br>
hinnitum effundens sternit tellure Bagesum,<br>
quem tum captiuo portabat in agmina dorso.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
hinc, rapidum glomerans cursum, per lubrica pingui<br>
stante cruore soli et t&lt;u&gt;mulata cadauera caede<br>
euolat ac domini consistit ad ora iacentis.<br>
inde inclinatus colla et submissus in armos<br>
de more inflexis praebebat scandere terga&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
cruribus ac proprio quodam trepidabat amore.<br>
milite non illo quisquam felicius acri<br>
insultarat equo, uel si resupina citato<br>
proiectus dorso ferretur membra, uel idem<br>
si nudo staret tergo, dum rapta uolucris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
transigeret cursu sonipes certamina campi.<br>
&nbsp;&nbsp;&nbsp;&nbsp;At Libys humanos aequantem pectore sensus<br>
haud parce miratus ecum, quinam ille sinistrae<br>
depugnet morti iuuenis, nomenque decusque<br>
erogitat letique simul compendia donat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
hic Cinna (ad Tyrios namque is sua uerterat arma<br>
credulus aduersis, et tum comes ibat ouanti)<br>
'Auribus huic,' inquit 'ductor fortissime, origo est<br>
non indigna tuis. quondam sub regibus illa,<br>
quae Libycos renuit frenos, sub regibus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
Roma fuit. sed enim, solium indignata Superbi<br>
ut sceptra exegit, confestim ingentia bella<br>
Clusina uenere domo. si Porsena fando<br>
auditus tibi, si Cocles, si Lydia castra,<br>
ille ope Maeonia et populo succinctus Etrusco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
certabat pulsos per bella reponere reges.<br>
multa adeo nequiquam ausi, pressitque tyrannus<br>
Ianiculum incumbens u&lt;r&gt;bi. mox pace probata<br>
compressere odia, et positum cum foedere bellum,<br>
obsidibusque obstricta fides. mansuescere corda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
nescia, pro superi! et nil non immite parata<br>
gens Italum pro laude pati: &lt;b&gt;is Cloelia senos<br>
nondum complerat primaeui corporis annos,<br>
una puellarum Laurentum et pignora pacis<br>
inter uirgineas regi tramissa cateruas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
facta uirum sileo. rege haec et foedere et annis<br>
et fluuio spretis mirantem interrita Thybrim<br>
tranauit, frangens undam puerilibus ulnis.<br>
cui si mutasset sexum natura, reuerti<br>
forsan Tyrrhenas tibi non licuisset in oras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
Porsena. sed iuueni, ne sim tibi longior, hinc est<br>
et genus et clara memorandum uirgine nomen.'<br>
&nbsp;&nbsp;&nbsp;&nbsp;Talia dum pandit, uicinus parte sinistra<br>
per subitum erumpit clamor. permixta ruina<br>
inter et arma uirum et lacerata cadauera Pauli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
eruerant corpus media de strage iacentum.<br>
heu quis erat! quam non similis modo Punica telis<br>
agmina turbanti, uel cum Taulantia regna<br>
uertit, et Illyrico sunt addita uincla tyranno!<br>
puluere canities atro arentique cruore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
squalebat barba, et perfracti turbine dentes<br>
muralis saxi, tum toto corpore uulnus.<br>
&nbsp;&nbsp;&nbsp;&nbsp;Quae postquam aspexit, geminatus gaudia ductor<br>
Sidonius 'Fuge, Varro,' inquit 'fuge, Varro, superstes,<br>
dum iaceat Paulus. patribus Fabioque sedenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
et populo consul totas edissere Cannas.<br>
concedam hanc iterum, si lucis tanta cupido est,<br>
concedam tibi, Varro, fugam. at, cui fortia et hoste<br>
me digna haud paruo caluerunt corda uigore,<br>
funere supremo et tumuli decoretur honore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
quantus, Paule, iaces! qui tot mihi milibus unus<br>
maior laetitiae causa es. cum fata uocabunt,<br>
tale precor nobis salua Carthagine letum.'<br>
&nbsp;&nbsp;&nbsp;&nbsp;Haec ait et socium mandari corpora terrae,<br>
postera cum thalamis Aurora ru&lt;b&gt;ebit apertis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
imperat armorumque iubet consurgere aceruos,<br>
arsuros, Gradiue, tibi. tum munera iussa,<br>
defessi quamquam, accelerant sparsoque propinquos<br>
agmine prosternunt lucos: sonat icta bipenni<br>
frondosis silua atra iugis. hinc ornus et albae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
populus alta comae, ualidis accisa lacertis,<br>
scinditur, hinc ilex proauorum condita saeclo.<br>
deuoluunt quercus et amantem litora pinum<br>
ac, ferale decus, maestas ad busta cupressos.<br>
funereas tum deinde pyras certamine texunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 535</span><br>
officium infelix et munus inane peremptis,<br>
donec anhelantis stagna in Tartessia Phoebus<br>
mersit equos, fugiensque polo Titania caecam<br>
orbita nigranti traxit caligine noctem.<br>
post, ubi fulserunt primis Phaethontia frena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
ignibus atque sui terris rediere colores,<br>
supponunt flammam et manantia corpora tabo<br>
hostili tellure cremant. subit horrida mentem<br>
formido incerti casus, tacitusque pererrat<br>
intima corda pauor, si fors ita Martis iniqui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
mox ferat, hac ipsis inimica sede iacendum.<br>
at tibi, Bellipotens, sacrum, constructus aceruo<br>
ingenti mons armorum surgebat ad astra.<br>
ipse, manu celsam pinum flammaque comantem<br>
attollens, ductor Gradiuum in uota ciebat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
'Primitias pugnae et laeti libamina belli<br>
Hannibal Ausonio cremat haec de nomine uictor,<br>
et tibi, Mars genitor, uotorum haud surde meorum,<br>
arma electa dicat spirantum turba uirorum.'<br>
tum face coniecta populatur feruidus ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
flagrantem molem, et rupta caligine in auras<br>
actus apex claro perfundit lumine campos.<br>
hinc citus ad tumulum donataque funera Paulo<br>
ibat et hostilis leti iactabat honorem.<br>
sublimem eduxere pyram mollisque uirenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
stramine composuere toros. superaddita dona,<br>
funereum decus: expertis inuisus et ensis<br>
et clipeus, terrorque modo atque insigne superbum<br>
tum laceri fasces, captaeque in Marte secures.<br>
non coniunx natiue aderant, non iuncta propinquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
sanguine turba uirum, aut celsis de more feretris<br>
praecedens prisca exequias decorabat imago<br>
omnibus exuuiis nudo, iamque Hannibal unus<br>
sat decoris laudator erat: fulgentia pingui<br>
murice suspirans inicit uelamina et auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
intextam chlamydem ac supremo adfatur honore:<br>
'I, decus Ausoniae, quo fas est ire superbas<br>
uirtute et factis animas. tibi gloria leto<br>
iam parta insigni. nostros Fortuna labores<br>
uersat adhuc casusque iubet nescire futuros.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
haec Libys, atque repens crepitantibus undique flammis<br>
aetherias anima exultans euasit in auras.<br>
&nbsp;&nbsp;&nbsp;&nbsp;Fama dehinc gliscente sono iam sidera adibat,<br>
iam maria ac terras, primamque intrauerat urbem.<br>
diffidunt muris: solam pauitantibus arcem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
sperauisse sat est. nec enim superesse iuuentam,<br>
ac stare Ausoniae uacuum sine corpore nomen,<br>
quodque adeo nondum portis inruperit hostis,<br>
contemptu cessare putant. iam tecta cremari,<br>
ac delubra rapi caedesque ante ora nefandae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
natorum septemque arces fumare uidentur.<br>
lux una euersas bis centum in stra&lt;g&gt;e curulis,<br>
ac iuuenum bis tricenis orbata gemebat<br>
milibus exhaustae nutantia moenia Romae,<br>
atque ea post Trebiam, post Tusci stagna profundi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
nec socium numero pariter leuiore perempto.<br>
sed uero sed enim reliqui pia turba senatus<br>
munera sortito inuadunt. celer omnia lustrans<br>
clamitat attonitis Fabius: 'Non ulla relicta est,<br>
credite, cunctandi ratio. adproperemus, ut hostis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
nequiquam armatos ausit succedere muros.<br>
dura inter pauidos alitur fortuna sedendo,<br>
et gliscunt aduersa metu. ite ocius, arma<br>
deripite, o pubes, templis. uos atria raptim<br>
nudate et clipeos in bella refigite captos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
sat patriae sumus, e numero si ad proelia nostro<br>
nil minuit pauor. in patulis illa horrida campis<br>
sit metuenda lues, muros haud fregerit umquam<br>
exultare leuis nudato corpore Maurus.'<br>
&nbsp;&nbsp;&nbsp;&nbsp;Dum Fabius lapsas acuit formidine mentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
Varronem aduentare uagus per moenia rumor<br>
spargit et occulto perfundit pectora motu:<br>
haud secus ac, fractae rector si forte carinae<br>
litoribus solus uacuis ex aequore sospes<br>
adnatet, incerti trepidant, tendantne negentne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
iactato dextras, ipsamque odere salutem<br>
unius amissa superantis puppe magistri.<br>
quam restare uiro labem, qui accedere portis<br>
audeat ac dirum ueniat pauitantibus omen!<br>
&nbsp;&nbsp;&nbsp;&nbsp;Hos mulcens questus Fabius deforme docebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
cladibus irasci uulgumque arcebat ab ira.<br>
aduersis etenim ferri non esse uirorum<br>
qui Martem inscribant genti, non posse dolores<br>
condere et ex poena solacia poscere luctus.<br>
si uero exprobrare sinant, sibi tristius illum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
inluxisse diem, quo castris uiderit ire<br>
Varronem, quam quo uideat remeare sine armis.<br>
his dictis sedere minae, et conuersa repente<br>
pectora: nunc fati miseret, nunc gaudia Poeno<br>
consulibus reputant caesis erepta duobus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
ergo omne effundit longo iam se agmine uulgus<br>
gratantum, magnaque actum se credere mente<br>
testantur, quod fisus auis sceptrisque superbis<br>
Laomedontiadum non desperauerit urbi.<br>
&nbsp;&nbsp;&nbsp;&nbsp;Nec minus infelix culpae grandique pudore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
turbatus, consul titubantem ad moenia gressum<br>
portabat lacrimans: deiectum attollere uultum<br>
ac patriam aspicere et luctus renouare pigebat.<br>
quod uero reduci tum se populusque patresque<br>
offerrent, non gratari, sed poscere natos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
quisque suos fratresque simul miseraeque parentes<br>
ire uidebantur laceranda ad consulis ora.<br>
sic igitur muto lictore inuectus in urbem<br>
damnatum superis aspernabatur honorem.<br>
&nbsp;&nbsp;&nbsp;&nbsp;At patres Fabiusque, procul maerore remoto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
praecipitant curas. raptim delecta iuuenta<br>
seruitia armantur, nec claudit castra saluti<br>
postpositus pudor. infixum est Aeneia regna<br>
Parcarum in leges quacumque reducere dextra<br>
proque arce et sceptris et libertatis honore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
uel famulas armare manus. primaeua suorum<br>
corpora praetexto spoliant uelamine et armis<br>
insolitis cingunt. puerilis casside uultus<br>
clauditur atque hostis pubescere caede iubetur.<br>
idem obsecrantis, captiuum uulgus ut auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
pensarent paruo (nec pauca fuere precantum<br>
milia), miranti durarunt prodere Poeno.<br>
cuncta adeo scelera et noxam superauerat omnem<br>
armatum potuisse capi. tunc terga dedisse<br>
damnatis Siculas longe meritare per oras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
impositum, donec Latio decederet hostis.<br>
haec tum Roma fuit: post te cui uertere mores<br>
si stabat fatis, potius, Carthago, maneres.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>