<html>
	<head>
		<title>
			Silius, Liber I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER PRIMUS
</p>

<p class=border></P>

<p>
Ordior arma, quibus caelo se gloria tollit<br>
Aeneadum, patiturque ferox Oenotria iura<br>
Carthago. da, Musa, decus memorare laborum<br>
antiquae Hesperiae, quantosque ad bella crearit<br>
et quot Roma uiros, sacri cum perfida pacti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
gens Cadmea super regno certamina mouit,<br>
quaesitumque diu, qua tandem poneret arce<br>
terrarum Fortuna caput. ter Marte sinistro<br>
iuratumque Ioui foedus conuentaque patrum<br>
Sidonii fregere duces, atque impius ensis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
ter placitam suasit temerando rumpere pacem.<br>
sed medio finem bello excidiumque uicissim<br>
molitae gentes, propiusque fuere periclo<br>
quis superare datum: reserauit Dardanus arces<br>
ductor Agenoreas, obsessa Palatia uallo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Poenorum ac muris defendit Roma salutem.<br>
&nbsp;&nbsp;&nbsp;&nbsp;&nbsp;Tantarum causas irarum odiumque perenni<br>
seruatum studio et mandata nepotibus arma<br>
fas aperire mihi superasque recludere mentes.<br>
iamque adeo magni repetam primordia motus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
&nbsp;&nbsp;&nbsp;&nbsp;&nbsp;Pygmalioneis quondam per caerula terris<br>
pollutum fugiens fraterno crimine regnum<br>
fatali Dido Libyes appellitur orae.<br>
tum pretio mercata locos noua moenia ponit,<br>
cingere qua secto permissum litora tauro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
hic Iuno ante Argos (sic credidit alta uetustas),<br>
ante Agamemnoniam, gratissima tecta, Mycenen<br>
optauit profugis aeternam condere gentem.<br>
uerum ubi magnanimis Romam caput urbibus alte<br>
exerere ac missas etiam trans aequora classes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
totum signa uidet uictricia ferre per orbem,<br>
iam propius metuens bellandi corda furore<br>
Phoenicum extimulat. sed enim conamine primae<br>
contuso pugnae fractisque in gurgite coeptis<br>
Sicanio Libycis, iterum instaurata capessens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
arma remolitur; dux agmina sufficit unus<br>
turbanti terras pontumque mouere paranti.<br>
&nbsp;&nbsp;&nbsp;&nbsp;&nbsp;Iamque deae cunctas sibi belliger induit iras<br>
Hannibal: hunc audet solum componere fatis.<br>
sanguineo tum laeta uiro atque in regna Latini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
turbine mox saeuo uenientum haud inscia cladum,<br>
'Intulerit Latio, spreta me, Troius' inquit<br>
'exul Dardaniam et bis numina capta penates<br>
sceptraque fundarit uictor Lauinia Teucris,<br>
dum Romana tuae, Ticine, cadauera ripae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
non capiant, famulusque mihi per Celtica rura<br>
sanguine Pergameo Trebia et stipantibus armis<br>
corporibusque uirum retro fluat, ac sua largo<br>
stagna reformidet Trasimennus turbida tabo,<br>
dum Cannas tumulum Hesperiae campumque cruore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Ausonio mersum sublimis Iapyga cernam<br>
teque uadi dubium coeuntibus, Aufide, ripis<br>
per clipeos galeasque uirum caesosque per artus<br>
uix iter Hadriaci rumpentem ad litora ponti.'<br>
haec ait ac iuuenem facta ad Mauortia flammat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;Ingenio motus auidus fideique sinister<br>
is fuit, exuperans astu, sed deuius aequi.<br>
armato nullus diuum pudor: improba uirtus<br>
et pacis despectus honos, penitusque medullis<br>
sanguinis humani flagrat sitis. his super, aeui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
flore uirens hauet Aegatis abolere, parentum<br>
dedecus, ac Siculo demergere foedera ponto.<br>
dat mentem Iuno ac laudum spe corda fatigat.<br>
iamque aut nocturno penetrat Capitolia uisu<br>
aut rapidis fertur per summas passibus Alpis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
saepe etiam famuli turbato ad limina somno<br>
expauere trucem per uasta silentia uocem<br>
ac largo sudore uirum inuenere futuras<br>
miscentem pugnas et inania bella gerentem.<br>
&nbsp;&nbsp;&nbsp;&nbsp;&nbsp;Hanc rabiem in finis Italum Saturniaque arua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
addiderat iam tum puero ~patrius furor oscus~<br>
Sarrana prisci Barcae de gente uetustos<br>
a Belo numerabat auos. namque orba marito<br>
cum fugeret Dido famulam Tyron, impia diri<br>
Belides iuuenis uitauerat arma tyranni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
et se participem casus sociarat in omnis.<br>
nobilis hoc ortu et dextra spectatus Hamilcar,<br>
ut fari primamque datum distinguere lingua<br>
Hannibali uocem, sollers nutrire furores,<br>
Romanum seuit puerili in pectore bellum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
&nbsp;&nbsp;&nbsp;&nbsp;&nbsp;Vrbe fuit media sacrum genetricis Elissae<br>
manibus et patria Tyriis formidine cultum,<br>
quod taxi circum et piceae squalentibus umbris<br>
abdiderant caelique arcebant lumine, templum.<br>
hoc sese, ut perhibent, curis mortalibus olim &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
exuerat regina loco. stant marmore maesto<br>
effigies, Belusque parens omnisque nepotum<br>
a Belo series, stat gloria gentis Agenor<br>
et qui longa dedit terris cognomina Phoenix.<br>
ipsa sedet tandem aeternum coniuncta Sychaeo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
ante pedes ensis Phrygius iacet, ordine centum<br>
stant arae caelique deis Ereboque potenti.<br>
hic, crine effuso, atque Hennaeae numina diuae<br>
atque Acheronta uocat Stygia cum ueste sacerdos.<br>
immugit tellus rumpitque horrenda per umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
sibila; inaccensi flagrant altaribus ignes.<br>
tum magico uolitant cantu per inania manes<br>
exciti, uultusque in marmore sudat Elissae.<br>
Hannibal haec patrio iussu ad penetralia fertur,<br>
ingressique habitus atque ora explorat Hamilcar.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
non ille euhantis Massylae palluit iras,<br>
non diros templi ritus aspersaque tabo<br>
limina et audito surgentis carmine flammas.<br>
&nbsp;&nbsp;&nbsp;&nbsp;&nbsp;Olli permulcens genitor caput oscula libat<br>
attollitque animos hortando et talibus implet:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
'Gens recidiua Phrygum Cadmeae stirpis alumnos<br>
foederibus non aequa premit. si fata negarint<br>
dedecus id patriae nostra depellere dextra,<br>
haec tua sit laus, nate, uelis. age, concipe bella<br>
latura exitium Laurentibus: horreat ortus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
iam pubes Tyrrhena tuos, partusque recusent<br>
te surgente, puer, Latiae producere matres.'<br>
his acuit stimulis subicitque haud mollia dictu:<br>
'Romanos terra atque undis, ubi competet aetas,<br>
ferro ignique sequar Rhoeteaque fata reuoluam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
non superi mihi, non Martem cohibentia pacta,<br>
non celsae obstiterint Alpes Tarpeiaque saxa.<br>
hanc mentem iuro nostri per numina Martis,<br>
per manes, regina, tuos.' tum nigra triformi<br>
hostia mactatur diuae, raptimque recludit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
spirantis artus poscens responsa sacerdos<br>
ac fugientem animam properatis consulit extis.<br>
&nbsp;&nbsp;&nbsp;&nbsp;&nbsp;Ast ubi quaesitas artis de more uetustae<br>
intrauit mentes superum, sic deinde profatur:<br>
'Aetolos late consterni milite campos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
Idaeoque lacus flagrantis sanguine cerno.<br>
quanta procul moles scopulis ad sidera tendit,<br>
cuius in aerio pendent tua uertice castra!<br>
iamque iugis agmen rapitur: trepidantia fumant<br>
moenia, et Hesperio tellus porrecta sub axe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Sidoniis lucet flammis. fluit ecce cruentus<br>
Eridanus. iacet ore truci super arma uirosque<br>
tertia qui tulerit sublimis opima Tonanti.<br>
heu quaenam subitis horrescit turbida nimbis<br>
tempestas, ruptoque polo micat igneus aether!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
magna parant superi: tonat alti regia caeli,<br>
bellantemque Iouem cerno.' uenientia fata<br>
scire ultra uetuit Iuno, fibraeque repente<br>
conticuere: latent casus longique labores.<br>
&nbsp;&nbsp;&nbsp;&nbsp;&nbsp;Sic clausum linquens arcano pectore bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
atque hominum finem Gadis Calpenque secutus,<br>
dum fert Herculeis Garamantica signa columnis,<br>
occubuit saeuo Tyrius certamine ductor.<br>
&nbsp;&nbsp;&nbsp;&nbsp;&nbsp;Interea rerum Hasdrubali traduntur habenae,<br>
occidui qui solis opes et uulgus Hiberum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
Baeticolasque uiros furiis agitabat iniquis.<br>
tristia corda duci, simul immedicabilis ira,<br>
et fructus regni feritas erat; asper amore<br>
sanguinis, et metui demens credebat honorem,<br>
nec nota docilis poena satiare furores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
ore excellentem et spectatum fortibus ausis<br>
antiqua de stirpe Tagum, superumque hominumque<br>
immemor, erecto suffixum robore maestis<br>
ostentabat ouans populis sine funere regem.<br>
auriferi Tagus ascito cognomine fontis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
perque antra et ripas nymphis ululatur Hiberis.<br>
Maeonium non ille uadum, non Lydia mallet<br>
stagna sibi, nec qui riguo perfunditur auro<br>
campum atque inlatis Hermi flauescit harenis.<br>
primus inire manu, postremus ponere Martem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
cum rapidum effusis ageret sublimis habenis<br>
quadrupedem, non ense uirum, non eminus hasta<br>
sistere erat: uolitabat ouans aciesque per ambas<br>
iam Tagus auratis agnoscebatur in armis.<br>
quem postquam diro suspensum robore uidit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
deformem leti famulus, clam corripit ensem<br>
dilectum domino pernixque inrumpit in aulam<br>
atque immite ferit geminato uulnere pectus.<br>
at Poeni, succensa ira turbataque luctu<br>
et saeuis gens laeta, ruunt tormentaque portant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
non ignes candensque chalybs, non uerbera passim<br>
ictibus innumeris lacerum scindentia corpus,<br>
carnificaeue manus penitusue infusa medullis<br>
pestis et in medio lucentes uulnere flammae<br>
cessauere; ferum uisu dictuque, per artem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
saeuitiae extenti, quantum tormenta iubebant<br>
creuerunt artus, atque omni sanguine rapto<br>
ossa liquefactis fumarunt feruida membris.<br>
mens intacta manet: superat ridetque dolores<br>
spectanti similis, fessosque labore ministros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
increpitat dominique crucem clamore reposcit.<br>
&nbsp;&nbsp;&nbsp;&nbsp;&nbsp;Haec inter spretae miseranda piacula poenae<br>
erepto trepidus ductore exercitus una<br>
Hannibalem uoce atque alacri certamine poscit.<br>
hinc studia accendit patriae uirtutis imago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
hinc fama in populos iurati didita belli,<br>
hinc uirides ausis anni feruorque decorus<br>
atque armata dolis mens et uis insita fandi.<br>
&nbsp;&nbsp;&nbsp;&nbsp;&nbsp;Primi ductorem Libyes clamore salutant,<br>
mox et Pyrenes populi et bellator Hiberus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
continuoque ferox oritur fiducia menti,<br>
cessisse imperio tantum terraeque marisque.<br>
Aeoliis candens Austris et lampade Phoebi<br>
aestifero Libye torretur subdita Cancro,<br>
aut ingens Asiae latus, aut pars tertia terris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
terminus huic roseos amnis Lageus ad ortus<br>
septeno impellens tumefactum gurgite pontum.<br>
at qua diuersas clementior aspicit Arctos,<br>
Herculeo dirimente freto, diducta propinquis<br>
Europes uidet arua iugis. ultra obsidet aequor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
nec patitur nomen proferri longius Atlas,<br>
Atlas subducto tracturus uertice caelum.<br>
sidera nubiferum fulcit caput, aetheriasque<br>
erigit aeternum compages ardua ceruix.<br>
canet barba gelu, frontemque immanibus umbris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
pinea silua premit. uastant caua tempora uenti,<br>
nimbosoque ruunt spumantia flumina rictu.<br>
tum geminas laterum cautes maria alta fatigant,<br>
atque ubi fessus equos Titan immersit anhelos,<br>
flammiferum condunt fumanti gurgite currum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
sed qua se campis squalentibus Africa tendit,<br>
serpentum largo coquitur fecunda ueneno,<br>
felix qua pinguis mitis plaga temperat agros,<br>
nec Cerere Hennaea Phario nec uicta colono.<br>
hic passim exultant Nomades, gens inscia freni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
quis inter geminas per ludum mobilis aures<br>
quadrupedem flectit non cedens uirga lupatis.<br>
altrix bellorum bellatorumque uirorum<br>
tellus nec fidens nudo sine fraudibus ensi.<br>
&nbsp;&nbsp;&nbsp;&nbsp;&nbsp;Altera complebant Hispanae castra cohortes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
auxilia Europae genitoris parta tropaeis.<br>
Martius hinc campos sonipes hinnitibus implet,<br>
hinc iuga cornipedes erecti bellica raptant:<br>
non Eleus eat campo feruentior axis.<br>
prodiga gens animae et properare facillima mortem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
namque ubi transcendit florentis uiribus annos,<br>
impatiens aeui spernit nouisse senectam,<br>
et fati modus in dextra est. hic omne metallum:<br>
electri gemino pallent de semine uenae,<br>
atque atros chalybis fetus humus horrida nutrit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
sed scelerum causas operit deus. Astur auarus<br>
uisceribus lacerae telluris mergitur imis<br>
et redit infelix effosso concolor auro.<br>
hic certant, Pactole, tibi Duriusque Tagusque,<br>
quique super Grauios lucentis uoluit harenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
infernae populis referens obliuia Lethes.<br>
nec Cereri terra indocilis nec inhospita Baccho,<br>
nullaque Palladia sese magis arbore tollit.<br>
&nbsp;&nbsp;&nbsp;&nbsp;&nbsp;Hae postquam Tyrio gentes cessere tyranno,<br>
utque dati rerum freni, tunc arte paterna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
conciliare uiros, armis consulta senatus<br>
uertere, nunc donis. primus sumpsisse laborem,<br>
primus iter carpsisse pedes partemque subire,<br>
si ualli festinet opus. nec cetera segnis<br>
quaecumque ad laudem stimulant, somnumque negabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
naturae noctemque uigil ducebat in armis.<br>
interdum proiectus humi turbaeque Libyssae<br>
insignis sagulo duris certare maniplis;<br>
celsus et in magno praecedens agmine ductor<br>
imperium perferre suum; tum uertice nudo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
excipere insanos imbris caelique ruinam.<br>
spectarunt Poeni, tremuitque exterritus Astur,<br>
torquentem cum tela Iouem permixtaque nimbis<br>
fulmina et excussos uentorum flatibus ignes<br>
turbato transiret equo, nec puluere fessum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
agminis ardenti labefecit Sirius astro.<br>
flammiferis tellus radiis cum exusta dehiscit,<br>
candentique globo medius coquit aethera feruor,<br>
femineum putat umenti iacuisse sub umbra<br>
exercetque sitim et spectato fonte recedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
idem correptis sternacem ad proelia frenis<br>
frangere ecum et famam letalis amare lacerti<br>
ignotique amnis tranare sonantia saxa<br>
atque e diuersa socios accersere ripa.<br>
idem expugnati primus stetit aggere muri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
et quotiens campo rapidus fera proelia miscet,<br>
qua sparsit ferrum, latus rubet aequore limes.<br>
ergo instat fatis, et rumpere foedera certus,<br>
quo datur, interea Romam comprendere bello<br>
gaudet et extremis pulsat Capitolia terris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
&nbsp;&nbsp;&nbsp;&nbsp;&nbsp;Prima Saguntinas turbarunt classica portas,<br>
bellaque sumpta uiro belli maioris amore.<br>
haud procul Herculei tollunt se litore muri,<br>
clementer crescente iugo, quis nobile nomen<br>
conditus excelso sacrauit colle Zacynthos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
hic comes Alcidae remeabat in agmine Thebas<br>
Geryone extincto caeloque ea facta ferebat.<br>
tris animas namque id monstrum, tris corpore dextras<br>
armarat ternaque caput ceruice gerebat.<br>
haud alium uidit tellus, cui ponere finem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
non posset mors una uiro, duraeque sorores<br>
tertia bis rupto torquerent stamina filo.<br>
hinc spolia ostentabat ouans captiuaque uictor<br>
armenta ad fontis medio feruore uocabat,<br>
cum tumidas fauces accensis sole uenenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
calcatus rupit letali uulnere serpens<br>
Inachiumque uirum terris prostrauit Hiberis.<br>
mox profugi ducente Noto aduertere coloni,<br>
insula quos genuit Graio circumflua ponto<br>
et, quae auxit quondam Laertia regna, Zacynthos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
firmauit tenues ortus mox Daunia pubes<br>
sedis inops, misit largo quam diues alumno<br>
magnanimis regnata uiris, nunc Ardea nomen.<br>
libertas populis pacto seruata decusque<br>
maiorum, et Poenis u&lt;r&gt;bi imperitare negatum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
&nbsp;&nbsp;&nbsp;&nbsp;&nbsp;Admouet abrupto flagrantia foedere ductor<br>
Sidonius castra et latos quatit agmine campos.<br>
ipse caput quassans circumlustrauit anhelo<br>
muros saeuus equo, mensusque pauentia tecta<br>
pandere iamdudum portas et cedere uallo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
imperat et longe clausis sua foedera, longe<br>
Ausoniam fore, nec ueniae spem Marte subactis:<br>
scita patrum et leges et iura fidemque deosque<br>
in dextra nunc esse sua. uerba ocius acer<br>
intorto sancit iaculo figitque per arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
stantem pro muro et minitantem uana Caicum.<br>
concidit exacti medius per uiscera teli,<br>
effusisque simul praerupto ex aggere membris<br>
uictori moriens tepefactam ret&lt;t&gt;ulit hastam.<br>
at multo ducis exemplum clamore secuti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
inuoluunt atra telorum moenia nube.<br>
clara nec in numero uirtus latet: obuia quisque<br>
ora duci portans ceu solus bella capessit.<br>
hic crebram fundit Baliari uerbere glandem<br>
terque leui ducta circum caput altus habena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
permissum uentis a&lt;b&gt;scondit in aera telum,<br>
hic ualido librat stridentia saxa lacerto,<br>
huic impulsa leui torquetur lancea nodo.<br>
ante omnis ductor patriis insignis in armis<br>
nunc picea iactat fumantem lampada flamma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
nunc sude, nunc iaculo, nunc saxis impiger instat<br>
aut hydro imbutas, bis noxia tela, sagittas<br>
contendit neruo atque insultat fraude pharetrae,<br>
Dacus ut armiferis Geticae telluris in oris<br>
spicula quae patrio gaudens acuisse ueneno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
fundit apud ripas inopina binominis Histri.<br>
&nbsp;&nbsp;&nbsp;&nbsp;&nbsp;Cura subit, collem turrita cingere fronte<br>
castelloque urbem circumuallare frequenti.<br>
heu priscis numen populis, at nomine solo<br>
in terris iam nota Fides! stat dura iuuentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
ereptamque fugam et claudi uidet aggere muros,<br>
sed dignam Ausonia mortem putat esse Sagunto<br>
seruata cecidisse fide. iamque acrius omnis<br>
intendunt uires: adductis stridula neruis<br>
Phocais effundit uastos balista molaris;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
atque eadem ingentis mutato pondere teli<br>
ferratam excutiens ornum media agmina rumpit.<br>
alternus resonat clangor. certamine tanto<br>
conseruere acies, ueluti circumdata uallo<br>
Roma foret, clamantque super: 'Tot milia, gentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
inter tela satae, iam capto stamus in hoste?<br>
nonne pudet coepti, pudet ominis? en bona uirtus<br>
primitiaeque ducis! taline implere paramus<br>
Italiam fama, talis praemittere pugnas?'<br>
&nbsp;&nbsp;&nbsp;&nbsp;&nbsp;Accensae exultant mentes, haustusque medullis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
Hannibal exagitat, stimulantque sequentia bella.<br>
inuadunt manibus uallum caesasque relincunt<br>
deiecti muris dextras. subit arduus agger<br>
imponitque globos pugnantum desuper urbi.<br>
armauit clausos ac portis arcuit hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
librari multa consueta phalarica dextra,<br>
horrendum uisu robur celsisque niuosae<br>
Pyrenes trabs lecta iugis, cui plurima cuspis,<br>
uix muris toleranda lues, sed cetera pingui<br>
uncta pice atque atro circumlita sulphure fumant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
fulminis haec ritu summis e moenibus arcis<br>
incita, sulcatum tremula secat aera flamma,<br>
qualis sanguineo praestringit lumina crine<br>
ad terram caelo decurrens ignea lampas.<br>
haec ictu rapido pugnantum saepe per auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
attonito ductore, tulit fumantia membra;<br>
haec uastae lateri turris cum turbine fixa,<br>
dum penitus pluteis Vulcanum exercet adesis,<br>
arma uirosque simul pressit flagrante ruina.<br>
tandem condensis artae testudinis armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
subducti Poeni uallo caecaque latebra<br>
pandunt prolapsam suffossis moenibus urbem.<br>
terribilem in sonitum procumbens aggere uicto<br>
Herculeus labor atque immania saxa resoluens<br>
mugitum ingentem caeli dedit. Alpibus altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
aeriae rupes scopulorum mole reuulsa<br>
haud aliter scindunt resonanti fragmine montem.<br>
surgebat cumulis etiam tum prorutus agger,<br>
obstabatque iacens uallum, ni protinus instent<br>
hinc atque hinc acies media pugnare ruina.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
&nbsp;&nbsp;&nbsp;&nbsp;&nbsp;Emicat ante omnis primaeuo flore iuuentae<br>
insignis Rutulo Murrus de sanguine (at idem<br>
matre Saguntina Graius geminoque parente<br>
Dulichios Italis miscebat prole nepotes).<br>
hic magno socios Aradum clamore uocantem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
qua corpus loricam inter galeamque patescit,<br>
conantis motus speculatus, cuspide sistit,<br>
prostratumque premens telo, uoce insuper urget:<br>
'Fallax Poene, iaces; certe Capitolia primus<br>
scandebas uictor. quae tanta licentia uoti?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
nunc Stygio fer bella Ioui!' tum feruidus hastam<br>
aduersi torquens defigit in inguine ~Hiberi,<br>
oraque dum calcat iam singultantia leto,<br>
'Hac iter est' inquit 'uobis ad moenia Romae,<br>
o metuenda manus. sic, quo properatis, eundum.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
mox instaurantis pugnam circumsilit arma<br>
et rapto nudum clipeo latus haurit Hiberi.<br>
diues agri, diues pecoris famaeque negatus<br>
bella feris arcu iaculoque agitabat Hiberus,<br>
felix heu nemorum et uitae laudandus opacae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
si sua per patrios tenuisset spicula saltus.<br>
hunc miseratus adest infesto uulnere Ladmus.<br>
cui saeuum adridens 'Narrabis Hamilcaris umbris<br>
hanc' inquit 'dextram, quae iam post funera uulgi<br>
Hannibalem uobis comitem dabit,' et ferit alte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
insurgens gladio cristatae cassidis aera<br>
perque ipsum tegimen crepitantia dissipat ossa.<br>
tum frontem Chreme&lt;te&gt;s intonsam umbrante capillo<br>
saeptus et horrentis effingens crine galeros,<br>
tum Masulis crudaque uirens ad bella senecta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
Kartalo, non pauidus fetas mulcere leaenas,<br>
flumineaque urna caelatus Bagrada parmam<br>
et uastae Nasamon Syrtis populator Hiempsal,<br>
audax in fluctu laceras captare carinas,<br>
una omnes dextraque cadunt iraque perempti;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
nec non serpentem diro exarmare ueneno<br>
doctus Athyr tactuque grauis sopire chelydros<br>
ac dubiam admoto subolem explorare ceraste.<br>
tu quoque fatidicis Garamanticus accola lucis<br>
insignis flexo galeam per tempora cornu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
heu frustra reditum sortes tibi saepe locutas<br>
mentitumque Iouem increpitans, occumbis, Hiarba.<br>
et iam corporibus cumulatus creuerat agger,<br>
perfusaeque atra fumabant caede ruinae.<br>
tum ductorem auido clamore in proelia poscit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
fulmineus ceu Spartanis latratibus actus,<br>
cum siluam occursu uenantum perdidit, hirto<br>
horrescit saetis dorso et postrema capessit<br>
proelia, canentem mandens aper ore cruorem,<br>
~iamque gemet geminum contra uenabula dentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
&nbsp;&nbsp;&nbsp;&nbsp;&nbsp;At parte ex alia, qua se insperata iuuentus<br>
extulerat portis, ceu spicula nulla manusque<br>
uim ferre exitiumue queant, permixtus utrisque<br>
Hannibal agminibus passim furit et quatit ensem,<br>
cantato nuper senior quem fecerat igni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
litore ab Hesperidum Temisus, qui carmine pollens<br>
fidebat magica ferrum crudescere lingua:<br>
quantus Bistoniis late Gradiuus in oris<br>
belligero rapitur curru telumque coruscans,<br>
Titanum quo pulsa cohors, flagrantia bella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
cornipedum adflatu domat et stridoribus axis.<br>
iamque Hostum Rutulumque Pholum ingentemque Metiscum,<br>
iam Lygdum Duriumque simul flauumque Galaesum<br>
et geminos, Chromin atque Gyan, demiserat umbris,<br>
Daunum etiam, grata quo non spectatior alter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
uoce mouere fora atque orando fingere mentes<br>
nec legum custos sollertior, aspera telis<br>
dicta admiscentem: 'Quaenam te, Poene, paternae<br>
huc adigunt Furiae? non haec Sidonia tecta<br>
feminea fabricata manu pretioue parata,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
exulibusue datum dimensis litus harenis.<br>
fundamenta deum Romanaque foedera cernis.'<br>
ast illum toto iactantem talia campo<br>
ingenti raptum nisu medioque uirorum<br>
auulsum inter tela globo et post terga reuinctum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Hannibal ad poenam lentae mandauerat irae,<br>
increpitansque suos inferri signa iubebat,<br>
perque ipsos caedis cumulos stragemque iacentum<br>
monstrabat furibundus iter cunctosque ciebat<br>
nomine et in praedas stantem dabat improbus urbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
&nbsp;&nbsp;&nbsp;&nbsp;&nbsp;Sed postquam a trepidis allatum feruere partem<br>
diuersam Marte infausto, Murroque secundos<br>
hunc superos tribuisse diem, ruit ocius amens<br>
lymphato cursu atque ingentis deserit actus.<br>
letiferum nutant fulgentes uertice cristae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
crine ut flammifero terret fera regna cometes<br>
sanguineum spargens ignem: uomit atra rubentis<br>
fax caelo radios, ac saeua luce coruscum<br>
scintillat sidus terrisque extrema minatur.<br>
praecipiti dant tela uiam, dant signa uirique,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
atque ambae trepidant acies. iacit igneus hastae<br>
dirum lumen apex, ac late fulgurat umbo.<br>
talis ubi Aegaeo surgente ad sidera ponto<br>
per longum uasto Cori cum murmure fluctus<br>
suspensum in terras portat mare, frigida nautis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
corda tremunt: sonat ille procul flatuque tumescens<br>
curuatis pauidas tramittit Cycladas undis.<br>
non cuncta e muris unum incessentia tela<br>
fumantesque ante ora faces, non saxa per artem<br>
tormentis excussa tenent. ut tegmina primum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
fulgentis galeae conspexit et arma cruento<br>
&lt;c&gt;ontra solem auro rutilantia, turbidus infit:<br>
'En, qui res Libycas inceptaque tanta retardet,<br>
Romani Murrus belli mora. foedera, faxo,<br>
iam noscas, quid uana queant et uester Hiberus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
fer tecum castamque fidem seruataque iura:<br>
deceptos mihi linque deos.' cui talia Murrus:<br>
'Exoptatus ades. mens olim proelia poscit<br>
speque tui flagrat capitis: fer debita fraudum<br>
praemia et Italiam tellure inquire sub ima.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
longum in Dardanios finis iter atque niualem<br>
Pyrenen Alpesque tibi mea dextera donat.'<br>
&nbsp;&nbsp;&nbsp;&nbsp;&nbsp;Haec inter cernens subeuntem comminus hostem<br>
praeruptumque loci fidum sibi, corripit ingens<br>
aggere conuulso saxum et nitentis in ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
deuoluit, pronoque silex ruit incitus ictu.<br>
subsedit duro concussus fragmine muri.<br>
tum pudor accendit mentem, nec conscia fallit<br>
uirtus pressa loco; frendens luctatur et aegro<br>
scandit in aduersum per saxa uetantia nisu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
sed postquam propior uicino lumine fulsit<br>
et tota se mole tulit, uelut incita clausum<br>
agmina Poenorum cingant, et cuncta pauentem<br>
castra premant, lato Murrus caligat in hoste.<br>
mille simul dextrae densusque micare uidetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
ensis et innumerae nutare in casside cristae.<br>
conclamant utrimque acies, ceu tota Saguntos<br>
igne micet. trahit instanti languentia leto<br>
membra pauens Murrus supremaque uota capessit:<br>
'Conditor Alcide, cuius uestigia sacra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
incolimus, terrae minitantem auerte procellam,<br>
si tua non segni defenso moenia dextra.'<br>
&nbsp;&nbsp;&nbsp;&nbsp;&nbsp;Dumque orat caeloque attollit lumina supplex,<br>
'Cerne', ait 'an nostris longe Tirynthius ausis<br>
iustius adfuerit. ni displicet aemula uirtus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
haud me dissimilem, Alcide, primoribus annis<br>
agnosces, inuicte, tuis. fer numen amicum<br>
et, Troiae quondam primis memorate ruinis,<br>
dexter ades Phrygiae delenti stirpis alumnos.'<br>
sic Poenus pressumque ira simul exigit ensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
qua capuli statuere morae, teloque relato<br>
horrida labentis perfunditur arma cruore.<br>
ilicet ingenti casu turbata iuuentus<br>
procurrit: nota arma uiri corpusque superbo<br>
uictori spoliare negant. coit aucta uicissim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
hortando manus, et glomerata mole feruntur.<br>
hinc saxis galea, hinc clipeus sonat aereus hastis.<br>
incessunt sudibus librataque pondera plumbi<br>
certatim iaciunt. decisae uertice cristae,<br>
direptumque decus nutantum in caede iubarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
iamque agitur largus per membra fluentia sudor,<br>
et stant loricae squamis horrentia tela.<br>
nec requies tegimenue datur mutare sub ictu.<br>
genua labant, fessique umeri gestamina laxant.<br>
tum creber penitusque trahens suspiria sicco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
fumat ab ore uapor, nisuque elisus anhelo<br>
auditur gemitus fractumque in casside murmur.<br>
mente aduersa domat gaudetque nitescere duris<br>
uirtutem et decoris pretio discrimina pensat.<br>
&nbsp;&nbsp;&nbsp;&nbsp;&nbsp;Hic subitus scisso densa inter nubila caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
erupit quatiens terram fragor, et super ipsas<br>
bis pater intonuit geminato fulmine pugnas.<br>
inde inter nubes uentorum turbine caeco<br>
ultrix iniusti uibrauit lancea belli<br>
ac femine aduerso librata cuspide sedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Tarpeiae rupes superisque habitabile saxum<br>
et uos, uirginea lucentes semper in ara<br>
Laomedonteae, Troiana altaria, flammae,<br>
heu quantum uobis fallacis imagine teli<br>
promisere dei! propius si pressa furenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
hasta foret, clausae starent mortalibus Alpes,<br>
nec, Trasimenne, tuis nunc Allia cederet undis.<br>
&nbsp;&nbsp;&nbsp;&nbsp;&nbsp;Sed Iuno, aspectans Pyrenes uertice celsae<br>
naua rudimenta et primos in Marte calores,<br>
ut uidet impressum coniecta cuspide uulnus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
aduolat obscura circumdata nube per auras<br>
et ualidam duris euellit ab ossibus hastam.<br>
ille tegit clipeo fusum per membra cruorem,<br>
tardaque paulatim et dubio uestigia nisu<br>
alternata trahens, auersus ab aggere cedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
&nbsp;&nbsp;&nbsp;&nbsp;&nbsp;Nox tandem optatis terras pontumque tenebris<br>
condidit et pugnas erepta luce diremit.<br>
at durae inuigilant mentes molemque reponunt,<br>
noctis opus. clausos acuunt extrema pericli<br>
et fractis rebus uiolentior ultima uirtus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
hinc puer inualidique senes, hinc femina ferre<br>
certat opem in dubiis miserando naua labori,<br>
saxaque mananti subuectat uulnere miles.<br>
iam patribus clarisque senum sua munia curae:<br>
concurrunt lectosque uiros hortantur et orant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
defessis subeant rebus reuocentque salutem<br>
et Latia extremis implorent casibus arma.<br>
'Ite citi, remis uelisque impellite puppim.<br>
saucia dum castris clausa est fera, tempore Martis<br>
utendum est rupto et grassandum ad clara periclis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
ite citi, deflete fidem murosque ruentis<br>
antiquaque domo meliora accersite fata.<br>
mandati summa est: dum stat, remeate, Saguntos.'<br>
ast illi celerant, qua proxima litora, gressum<br>
et fugiunt tumido per spumea caerula uelo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
&nbsp;&nbsp;&nbsp;&nbsp;&nbsp;Pellebat somnos Tithoni roscida coniunx,<br>
ac rutilus primis sonipes hinnitibus altos<br>
adflarat montis roseasque mouebat habenas.<br>
iam celsa e muris extructa mole iuuentus<br>
clausam nocturnis ostentat turribus urbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
rerum omnes pendent actus, et milite maesto<br>
laxata obsidio, ac pugnandi substitit ardor,<br>
inque ducem uersae tanto discrimine curae.<br>
&nbsp;&nbsp;&nbsp;&nbsp;&nbsp;Interea Rutulis longinqua per aequora uectis<br>
Herculei ponto coepere existere colles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
et nebulosa iugis attollere saxa Monoeci.<br>
Thracius hos Boreas scopulos immitia regna<br>
solus habet semperque rigens nunc litora pulsat,<br>
nunc ipsas alis plangit stridentibus Alpes,<br>
atque ubi se terris glaciali fundit ab Arcto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
haud ulli contra fiducia surgere uento.<br>
uerticibus torquet rapidis mare, fractaque anhelant<br>
aequora, et iniecto conduntur gurgite montes,<br>
iamque uolans Rhenum Rhodanumque in nubila tollit.<br>
hunc postquam Boreae dirum euasere furorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
alternos maesti casus bellique marisque<br>
et dubium rerum euentum sermone uolutant.<br>
'O patria, o Fidei domus inclita, quo tua nunc sunt<br>
fata loco? sacraene manent in collibus arces?<br>
an cinis (heu superi) tanto de nomine restat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
ferte leues auras flatusque ciete secundos,<br>
si nondum insultat templorum Poenicus ignis<br>
culminibus, Latiaeque ualent succurrere classes.'<br>
&nbsp;&nbsp;&nbsp;&nbsp;&nbsp;Talibus inlacrimant noctemque diemque querelis,<br>
donec Laurentis puppis defertur ad oras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
qua pater acceptis Anienis ditior undis<br>
in pontum flauo descendit gurgite Thybris.<br>
hinc consanguineae subeunt iam moenia Romae.<br>
&nbsp;&nbsp;&nbsp;&nbsp;&nbsp;Concilium uocat augustum castaque beatos<br>
paupertate patres ac nomina parta triumphis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
consul et aequantem superos uirtute senatum.<br>
facta animosa uiros et recti sacra cupido<br>
attollunt, hirtaeque togae neglectaque mensa<br>
dexteraque a curuis capulo non segnis aratris.<br>
exiguo faciles et opum non indiga corda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
ad paruos curru remeabant saepe penates.<br>
&nbsp;&nbsp;&nbsp;&nbsp;&nbsp;In foribus sacris primoque in limine templi<br>
captiui currus, belli decus, armaque rapta<br>
pugnantum ducibus saeuaeque in Marte secures,<br>
perfossi clipei et seruantia tela cruorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
claustraque portarum pendent: hic Punica bella,<br>
Aegatis cernas fusaque per aequora classe<br>
exactam ponto Libyen testantia rostra.<br>
hic galeae Senonum pensatique improbus auri<br>
arbiter ensis inest, Gallisque ex arce fugatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
arma reuertentis pompa gestata Camilli,<br>
hic spolia Aeacidae, hic Epirotica signa<br>
et Ligurum horrentes coni parmaeque relatae<br>
Hispana de gente rudes Alpinaque gaesa.<br>
&nbsp;&nbsp;&nbsp;&nbsp;&nbsp;Sed postquam clades patefecit et horrida bella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
orantum squalor, praesens astare Sagunti<br>
ante oculos uisa est extrema precantis imago.<br>
tum senior maesto Sicoris sic incipit ore:<br>
'Sacrata gens clara fide, quam rite fatentur<br>
Marte satam populi ferro parere subacti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
ne crede emensum leuia ob discrimina pontum.<br>
uidimus obsessam patriam murosque trementis,<br>
et, quem insana freta aut coetus genuere ferarum,<br>
uidimus Hannibalem. procul his a moenibus, oro,<br>
arcete, o superi, nostroque in Marte tenete&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
fatiferae iuuenem dextrae! qua mole sonantis<br>
exigit ille trabes! et quantus crescit in armis!<br>
trans iuga Pyrenes, medium indignatus Hiberum,<br>
exciuit Calpen et mersos Syrtis harenis<br>
molitur populos maioraque moenia quaerit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
omnis Hiber, omnis rapidis fera Gallia turmis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">656</span><br>
omnis ab aestifero sitiens Libys imminet axe.<br>
spumeus hic medio qui surgit ab aequore fluctus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">646</span><br>
si prohibere piget, uestras effringet in urbes.<br>
an tanti pretium motus ruptique per enses<br>
foederis hoc iuueni iurata in bella ruenti<br>
creditis, ut statuat superatae iura Sagunto?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
ocius ite, uiri, et nascentem extinguite flammam,<br>
ne serae redeant post aucta pericula curae.<br>
quamquam o, si nullus terror, non obruta iam nunc<br>
semina fumarent belli, uestraene Sagunto<br>
spernendum consanguineam protendere dextram?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
per uos culta diu Rutulae primordia gentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">658</span><br>
Laurentemque larem et genetricis pignora Troiae,<br>
conseruate pios, qui permutare coacti<br>
Acrisioneis Tirynthia culmina muris.<br>
uos etiam Zanclen Siculi contra arma tyranni<br>
iuuisse egregium, uos et Campana tueri<br>
moenia, depulso Samnitum robore, dignum<br>
Sigeis duxistis auis. uetus incola Dauni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
testor uos, fontes et stagna arcana Numici,<br>
cum felix nimium dimitteret Ardea pubem,<br>
sacra domumque ferens et aui penetralia Turni<br>
ultra Pyrenen Laurentia nomina duxi.<br>
cur ut decisa atque auulsa a corpore membra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
despiciar, nosterque luat cur foedera sanguis?'<br>
&nbsp;&nbsp;&nbsp;&nbsp;&nbsp;Tandem, ut finitae uoces, (miserabile uisu)<br>
summissi palmas, lacerato tegmine uestis,<br>
adfigunt proni squalentia corpora terrae.<br>
inde agitant consulta patres curasque fatigant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
Lentulus, ut cernens accensae tecta Sagunti,<br>
poscendum poenae iuuenem celerique negantis<br>
exuri bello Carthaginis arua iubebat.<br>
at Fabius, cauta speculator mente futuri<br>
nec laetus dubiis parcusque lacessere Martem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
et melior clauso bellum producere ferro,<br>
prima super tantis rebus pensanda, ducisne<br>
ceperit arma furor, patres an signa moueri<br>
censuerint, mittique uiros, qui exacta reportent.<br>
prouidus haec ritu uatis fundebat ab alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
pectore praemeditans Fabius surgentia bella,<br>
ut saepe e celsa grandaeuus puppe magister,<br>
prospiciens signis uenturum in carbasa Corum,<br>
summo iam dudum substringit lintea malo.<br>
sed lacrimae atque ira mixtus dolor impulit omnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
praecipitare latens fatum, lectique senatu,<br>
qui ductorem adeant; si perstet surdus in armis<br>
pactorum, uertant inde ad Carthaginis arces<br>
nec diuum oblitis indicere bella morentur.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>