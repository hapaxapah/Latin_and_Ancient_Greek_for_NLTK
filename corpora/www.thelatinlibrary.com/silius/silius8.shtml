<html>
	<head>
		<title>
			Silius, Liber VIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER OCTAVUS
</p>

<p class=border></P>

<p>
Primus Agenoridum cedentia terga uidere<br>
Aeneadis dederat Fabius. Romana parentem<br>
solum castra uocant, solum uocat Hannibal hostem<br>
impatiensque morae fremit: ut sit copia Martis,<br>
expectanda uiri fata optandumque sub armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Parcarum auxilium. namque hac spirante senecta<br>
nequiquam sese Latium sperare cruorem.<br>
iam uero concors miles signisque relatis<br>
indiuisus honos, iterumque et rursus eidem<br>
soli obluctandum Fabio maioribus aegrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
angebant curis. lentando feruida bella<br>
dictator cum multa adeo, tum miles egenus<br>
cunctarum ut rerum Tyrius foret, arte sedendi<br>
egerat et, quamquam finis pugnaque manuque<br>
haud dum partus erat, iam bello uicerat hostem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
quin etiam ingenio fluxi, sed prima feroces,<br>
uaniloquum Celtae genus ac mutabile mentis,<br>
respectare domos: maerebant caede sine ulla<br>
(insolitum sibi) bella geri, siccasque cruore<br>
inter tela siti Mauortis hebescere dextras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
his super internae labes et ciuica uulnus<br>
inuidia augebant. laeuus conatibus Hannon<br>
ductoris non ulla domo summittere patres<br>
auxilia aut ullis opibus iuuisse sinebat.<br>
&nbsp;&nbsp;&nbsp;&nbsp;Quis lacerum curis et rerum extrema pauentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
ad spes armorum et furialia uota reducit<br>
praescia Cannarum Iuno atque elata futuris.<br>
namque hac accitam stagnis Laurentibus Annam<br>
adfatur uoce et blandis hortatibus implet:<br>
'Sanguine cognato iuuenis tibi, diua, laborat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Hannibal a uestro nomen memorabile Belo.<br>
perge age, et insanos curarum comprime fluctus.<br>
excute sollicito Fabium. sola ille Latinos<br>
sub iuga mittendi mora iam discingitur armis.<br>
cum Varrone manus et cum Varrone serenda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
proelia, nec desit fatis ad signa mouenda.<br>
ipsa adero. tendat iamdudum in Iapyga campum.<br>
huc Trebiae rursum et Trasimenni fata sequentur.'<br>
&nbsp;&nbsp;&nbsp;&nbsp;Tum diua Indigetis castis contermina lucis<br>
'Haud' inquit 'tua ius nobis praecepta morari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 40</span><br>
sit fas, sit tantum, quaeso, retinere fauorem<br>
antiquae patriae mandataque magna sororis,<br>
quamquam inter Latios Annae stet numen honores.'<br>
&nbsp;&nbsp;&nbsp;&nbsp;Multa retro rerum iacet atque ambagibus aeui<br>
obtegitur densa caligine mersa uetustas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
cur Sarrana dicent Oenotri numina templo,<br>
regnisque Aeneadum germana colatur Elissae.<br>
sed pressis stringam reuocatam ab origine famam<br>
narrandi metis breuiterque antiqua reuoluam.<br>
&nbsp;&nbsp;&nbsp;&nbsp;Iliaco postquam deserta est hospite Dido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
et spes abruptae, media&lt;m&gt; in penetralibus atram<br>
festinat furibunda pyram. tum corripit ensem<br>
certa necis, profugi donum exitiale mariti.<br>
despectus taedae regnis se imponit Iarbas,<br>
et tepido fugit Anna rogo. quis rebus egenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
ferret opem, Nomadum late terrente tyranno?<br>
Battus Cyrenen molli tum forte fouebat<br>
imperio, mitis Battus lacrimasque dedisse<br>
casibus humanis facilis. qui supplice uisa<br>
intremuit regum euentus dextramque tetendit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
atque ea, dum flauas bis tondet messor aristas,<br>
seruata interea sedes: nec longius uti<br>
his opibus Battoque fuit. nam ferre per aequor<br>
exitium miserae iam Pygmaliona docebat.<br>
ergo agitur pelago, diuis inimica sibique,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
quod se non dederit comitem in suprema sorori,<br>
donec iactatam laceris, miserabile, uelis<br>
fatalis turbo in Laurentis expulit oras.<br>
non caeli, non illa soli, non gnara colentum<br>
Sidonis in Latia trepidabat naufraga terra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
ecce autem Aeneas sacro comitatus Iulo,<br>
iam regni compos, noto sese ore ferebat.<br>
qui terrae defixam oculos et multa timentem<br>
ac deinde adlapsam genibus lacrimantis Iuli<br>
attollit mitique manu intra limina ducit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
atque ubi iam casus aduersorumque pauorem<br>
hospitii leniuit honos, tum discere maesta<br>
exposcit cura letum infelicis Elissae.<br>
cui sic uerba trahens largis cum fletibus Anna<br>
incipit et blandas addit pro tempore uoces:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 80</span><br>
'Nate dea, solus regni lucisque fuisti<br>
germanae tu causa meae: mors testis et ille<br>
(heu cur non idem mihi tum!) rogus. ora uidere<br>
postquam est ereptum miserae tua, litore sedit<br>
interdum, stetit interdum, uentosque secuta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
infelix oculis magno clamore uocabat<br>
Aenean comitemque tuae se imponere solam<br>
orabat paterere rati. mox turbida anhelum<br>
rettulit in thalamos cursum subitoque tremore<br>
substitit et sacrum timuit tetigisse cubile.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
inde amens nunc sideream fulgentis Iuli<br>
effigiem fouet amplexu, nunc tota repente<br>
ad uultus conuersa tuos, ab imagine pendet<br>
conqueriturque tibi et sperat responsa remitti.<br>
non umquam spem ponit amor: iam tecta domumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
deserit et rursus portus furibunda reuisit,<br>
si qui te referant conuerso flamine uenti.<br>
ad magicas etiam fallax atque improba gentis<br>
Massylae leuitas descendere compulit artes.<br>
heu sacri uatum errores! dum numina noctis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
eliciunt spondentque nouis medicamina curis,<br>
quod uidi decepta nefas! congessit in atram<br>
cuncta tui monumenta pyram et non prospera dona.'<br>
&nbsp;&nbsp;&nbsp;&nbsp;Tunc sic Aeneas dulci repetitus amore:<br>
'Tellurem hanc iuro, uota inter nostra frequente&lt;r&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
auditam uobis, iuro caput, Anna, tibique<br>
germanaeque tuae dilectum mitis Iuli,<br>
respiciens aegerque animi tum regna reliqui<br>
uestra, nec abscessem thalamo, ni magna minatus<br>
meque sua ratibus dextra imposuisset et alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
egisset rapidis classem Cyllenius Euris.<br>
sed cur (heu seri monitus!), cur tempore tali<br>
incustodito saeuire dedistis amori?'<br>
&nbsp;&nbsp;&nbsp;&nbsp;Contra sic infit uoluens uix murmur anhelum<br>
inter singultus labrisque trementibus Anna:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
'Nigro forte Ioui, cui tertia regna laborant,<br>
atque atri sociae thalami noua sacra parabam,<br>
quis aegram mentem et trepidantia corda leuaret<br>
infelix germana tori, furuasque trahebam<br>
ipsa manu properans ad uisa pianda bidentis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
~namque asper somno dirus me impleuerat horror,<br>
terque suam Dido, ter cum clamore uocarat<br>
et laeta exultans ostenderat ora Sychaeus.<br>
quae dum abigo menti et sub lucem ut uisa secundent<br>
oro caelicolas ac uiuo purgor in amni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
illa cito passu peruecta ad litora mutae<br>
oscula, qua steteras, bis terque infixit harenae:<br>
deinde amplexa sinu late uestigia fouit,<br>
ceu cinerem orbatae pressant ad pectora matres.<br>
tum rapido praeceps cursu resolutaque crinem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
euasit propere in celsam, quam struxerat ante<br>
magna mole, pyram, cuius de sede dabatur<br>
cernere cuncta freta et totam Carthaginis urbem.<br>
hic Phrygiam uestem et bacatum induta monile,<br>
postquam illum infelix hausit, quo munera primum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
sunt conspecta, diem et conuiuia mente reduxit<br>
festasque aduentu mensas teque ordine Troiae<br>
narrantem longos se peruigilante labores,<br>
in portus amens rorantia lumina flexit:<br>
"Di longae noctis, quorum iam numina nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
mors instans maiora facit, precor," inquit "adeste<br>
et placidi uictos ardore admittite manis.<br>
Aeneae coniunx, Veneris nurus, ulta maritum,<br>
&lt;uidi constructas nostrae Carthaginis arces.<br>
nunc ad uos magni descendet corporis umbra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 145</span><br>
me quoque fors dulci quondam uir notus amore<br>
expectat, curas cupiens aequare priores."<br>
haec dicens ensem media in praecordia adegit,<br>
ensem Dardanii quaesitum in pignus amoris.<br>
uiderunt comites tristique per atria planctu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
concurrunt: magnis resonant ululatibus aedes.<br>
accepi infelix dirisque exterrita fatis,<br>
ora manu lacerans, lymphato regia cursu<br>
tecta peto celsosque gradus euadere nitor.<br>
ter diro fueram conata incumbere ferro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
ter cecidi exanimae membris reuoluta sororis.<br>
iamque ferebatur uicina per oppida rumor:<br>
arma parant Nomadum proceres et saeuus Iarbas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">157a</span><br>
tum Cyrenaeam fatis agitantibus urbem<br>
deuenio. hinc uestris pelagi uis adpulit oris.'<br>
&nbsp;&nbsp;&nbsp;&nbsp;Motus erat placidumque animum mentemque quietam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Troius in miseram rector susceperat Annam.<br>
iamque omnis luctus omnisque e pectore curas<br>
dispulerat, Phrygiis nec iam amplius aduena tectis<br>
illa uidebatur. tacito nox atra sopore<br>
cuncta per et terras et lati stagna profundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
condiderat, tristi cum Dido aegerrima uultu<br>
has uisa in somnis germanae effundere uoces:<br>
'His, soror, in tectis longae indulgere quieti,<br>
heu nimium secura, potes, nec, quae tibi fraudes<br>
tendantur, quae circumstent discrimina, cernis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
at nondum nostro infaustos generique soloque<br>
Laomedonteae noscis telluris alumnos?<br>
dum caelum rapida stellas uertigine uoluet,<br>
lunaque fraterno lustrabit lumine terras,<br>
pax nulla Aeneadas inter Tyriosque manebit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
surge, age: iam tacitas suspecta Lauinia fraudes<br>
molitur dirumque nefas sub corde uolutat<br>
praeterea, ne falsa putes haec fingere somnum,<br>
haud procul hinc paruo descendens fonte Numicus<br>
labitur et leni per ualles uoluitur amne.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
huc rapies, germana, uiam tutosque receptus.<br>
te sacra excipient hilares in flumina Nymphae,<br>
aeternumque Italis numen celebrabere in oris.'<br>
sic fata in tenuem Phoenissa euanuit auram.<br>
&nbsp;&nbsp;&nbsp;&nbsp;Anna nouis somno excutitur perterrita uisis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
itque timor totos gelido sudore per artus.<br>
tunc, ut erat tenui corpus uelamine tecta,<br>
prosiluit stratis humilique egressa fenestra<br>
per patulos currit plantis pernicibus agros,<br>
donec harenoso, sic fama, Numicius illam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
suscepit gremio uitreisque abscondidit antris.<br>
orta dies totum radiis impleuerat orbem,<br>
cum nullam Aeneadae thalamis Sidonida nacti<br>
et Rutulum magno errantes clamore per agrum<br>
uicini ad ripas fluuii manifesta secuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
signa pedum, dumque inter se mirantur, ab alto<br>
amnis aquas cursumque rapit. tum sedibus imis<br>
inter caeruleas uisa est residere sorores<br>
Sidonis et placido Teucros adfarier ore.<br>
ex illo primis anni celebrata diebus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
per totam Ausoniam uenerando numine culta est.<br>
&nbsp;&nbsp;&nbsp;&nbsp;Hanc postquam in tristis Italum Saturnia pugnas<br>
hortata est, celeri superum petit aethera curru,<br>
optatum Latii tandem potura cruorem.<br>
diua deae parere parat magnumque Libyssae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
ductorem gentis nulli conspecta petebat.<br>
ille uirum coetu tum forte remotus ab omni<br>
incertos rerum euentus bellique uolutans<br>
anxia ducebat uigili suspiria uoce.<br>
cui dea sic dictis curas solatur amicis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
'Quid tantum ulterius, rex o fortissime gentis<br>
Sidoniae, ducis cura aegrescente dolorem?<br>
omnis iam placata tibi manet ira deorum,<br>
omnis Agenoridis rediit fauor. eia, age, segnis<br>
rumpe moras, rape Marmaricas in proelia uires.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
mutati fasces. iam bellum atque arma senatus<br>
ex inconsulto posuit Tirynthius heros,<br>
cumque alio tibi Flaminio sunt bella gerenda.<br>
me tibi, ne dubites, summi matrona Tonantis<br>
misit. ego Oenotris aeternum numen in oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
concelebror uestri generata e sanguine Beli.<br>
haud mora sit: rapido belli rape fulmina cursu.<br>
celsus Iapygios ubi se Garganus in agros&gt;<br>
explicat (haud longe tellus), huc derige signa.<br>
[haec, ut Roma cadat, sat erit uictoria Poenis.']&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">224a</span><br>
dixit et in nubes umentia sustulit ora.<br>
&nbsp;&nbsp;&nbsp;&nbsp;Cui dux, promissae reuirescens pignore laudis,<br>
'Nympha, decus generis, quo non sacratius ullum<br>
numen' ait 'nobis, felix oblata secundes.<br>
ast ego te compos pugnae Carthaginis arce<br>
marmoreis sistam templis iuxtaque dicabo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
aequatam gemino simulacri munere Dido.'<br>
haec fatus socios stimulat tum&lt;e&gt;factus ouantis:<br>
'Pone grauis curas tormentaque lenta sedendi,<br>
fatalis Latio miles. placauimus iras<br>
caelicolum, redeunt diui: finita maligno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
hinc Fabio imperia et mutatos consule fasces<br>
nuntio. nunc dextras mihi quisque atque illa referto<br>
quae Marte exclusus promittere magna solebas.<br>
en, numen patrium spondet maiora peractis.<br>
uellantur signa, ac diua ducente petamus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
infaustum Phrygibus Diomedis nomine campum.'<br>
&nbsp;&nbsp;&nbsp;&nbsp;Dumque Arpos tendunt instincti pectora Poeni,<br>
subnixus rapto plebei muneris ostro<br>
saeuit iam rostris Varro ingentique ruinae<br>
festinans aperire locum fata admouet urbi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
atque illi sine luce genus surdumque parentum<br>
nomen, et immodice uibrabat in ore canoro<br>
lingua procax. hinc auctus opes largusque rapinae,<br>
infima dum uulgi fouet oblatratque senatum,<br>
tantum in quassata bellis caput extulit urbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
momentum ut rerum et fati foret arbiter unus,<br>
quo conseruari Latium uictore puderet.<br>
hunc Fabios inter sacrataque nomina Marti<br>
Scipiadas interque Ioui spolia alta ferentem<br>
Marcellum fastis labem suffragia caeca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
addiderant, Cannasque malum exitiale fouebat<br>
ambitus et Graio funestior aequore Campus.<br>
idem, ut turbarum sator atque accendere sollers<br>
inuidiam prauusque togae, sic debilis arte<br>
belligera Martemque rudis uersare nec ullo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
spectatus ferro, lingua sperabat adire<br>
ad dextrae decus atque e rostris bella ciebat.<br>
ergo alacer Fabiumque morae increpitare professus<br>
ad uulgum in patres petulantia uerba ferebat:<br>
'Vos, quorum imperium est, consul praecepta modumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
bellandi posco. sedeone au&lt;t&gt; montibus erro,<br>
dum mecum Garamas et adustus corpora Maurus<br>
diuidit Italiam? an ferro, quo cingitis, utor?<br>
exaudi, bone dictator, quid Martia plebes<br>
imperitet: pelli Libyas Romamque leuari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
hoste iubent. num festinant, quos plurima passos<br>
tertius exurit lacrimosis casibus annus?<br>
ite igitur, capite arma, uiri. mora sola triumpho<br>
paruum iter est. quae prima dies ostenderit hostem,<br>
et patrum regna et Poenorum bella resoluet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
ite alacres: Latia deuinctum colla catena<br>
Hannibalem Fabio ducam spectante per urbem.'<br>
&nbsp;&nbsp;&nbsp;&nbsp;Haec postquam increpuit, portis arma incitus effert<br>
impellitque moras: ueluti cum carcere rupto<br>
auriga indocilis totas effudit habenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
et praeceps trepida pendens in uerbera planta<br>
impar fertur equis: fumat male concitus axis,<br>
ac frena incerto fluitant discordia curru.<br>
cernebat Paulus (namque huic communia Campus<br>
iura atque arma tulit) labi mergente sinistro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
consule res pessumque dari, sed mobilis ira est<br>
turbati uulgi, signataque mente cicatrix<br>
undantis aegro frenabat corde dolores.<br>
nam cum perdomita est armis iuuenilibus olim<br>
Illyris ora uiri, nigro adlatrauerat ore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
uictorem inuidia et uentis iactarat iniquis.<br>
hinc inerat metus et durae reuerentia plebis.<br>
sed genus admotum superis summumque per altos<br>
attingebat auos caelum: numerare parentem<br>
Assaracum retro praestabat Amulius auctor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Assaracusque Iouem, ne&lt;c&gt;, qui spectasset in armis,<br>
abnueret genus. huic Fabius iam castra petenti:<br>
'Si tibi cum Tyrio credis fore maxima bella<br>
ductore (inuitus uocem hanc e pectore rumpam)<br>
frustraris, Paule. Ausoni&lt;d&gt;um te proelia dira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
teque hostis castris grauior manet, aut ego multo<br>
nequiquam didici casus praenoscere Marte.<br>
spondentem audiui (piget heu taedetque senectae,<br>
si quas prospicio restat passura ruinas!)<br>
cum duce tam fausti Martis, qua uiderit &lt;h&gt;ora,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
sumpturum pugnam. quantum nunc, Paule, supremo<br>
absumus exitio, uocem hanc si consulis ardens<br>
audiuit Poenus! iam latis obuia credo<br>
stat campis acies, expectaturque sub ictu<br>
alter Flaminius. quantos, insane, ciebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Varro uiros! tu (pro superi!) tu protinus arma,<br>
tu campum? noscas ante exploresque trahendo,<br>
~quam ritus hostis! tu non, quae copia rerum,<br>
quae natura locis, quod sit, rimabere sollers,<br>
armorum genus, et stantem super omnia tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
fortunam aspicies? fer, Paule, indeuia recti<br>
pectora. cur, uni patriam si adfligere fas est,<br>
uni sit seruare nefas? eget improbus arto<br>
iam uictu Libys, et belli feruore retuso<br>
laxa fides socium est. non hic domus hospita tecto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
inuitat patrio, non fidae moenibus urbes<br>
excipiunt renouatque pari se pube iuuentus.<br>
tertia uix superest, crudo quae uenit Hibero,<br>
turba uirum. persta et cauti medicamina belli<br>
lentus ama. si qua interea inuitauerit aura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
annueritque deus, uelox accede secundis.'<br>
&nbsp;&nbsp;&nbsp;&nbsp;Cui breuiter maesto consul sic ore uicissim:<br>
'Mecum erit haec prorsus pietas, mentemque feremus<br>
in Poenos, inuicte, tuam. nec me unica fallit<br>
cunctandi ratio, qua te grassante senescens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
Hannibal oppressum uidit considere bellum.<br>
sed quaenam ira deum? consul datus alter, opinor,<br>
Ausoniae est, alter Poenis. trahit omnia secum<br>
et metuit demens alio ne consule Roma<br>
concidat. e Tyrio consortem accite senatu:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
non tam saeua uolet. nullus qui portet in hostem<br>
sufficit insano sonipes. incedere noctis,<br>
quae tardent cursum, tenebras dolet, itque superbus<br>
tantum non strictis mucronibus, ulla retardet<br>
ne pugnas mora, dum uagina ducitur ensis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Tarpeiae rupes cognataque sanguine nobis<br>
tecta Iouis, quaeque arce sua nunc stantia linquo,<br>
moenia felicis patriae, quocumque uocabit<br>
summa salus, testor, spreto discrimine iturum.<br>
sed si surda mihi pugnabunt castra monenti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
haud ego uos ultra, nati, dulcemque morabor<br>
Assaraci de gente domum, similemue uidebit<br>
Varroni Paulum redeuntem saucia Roma.'<br>
&nbsp;&nbsp;&nbsp;&nbsp;Sic tum diuersa turbati mente petebant<br>
castra duces. at praedictis iam sederat aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
Aetolos Poenus seruans ad proelia campos.<br>
non alias maiore uirum, maiore sub armis<br>
agmine cornipedum concussa est Itala tellus.<br>
quippe extrema simul gentique urbique timebant,<br>
nec spes certandi plus uno Marte dabatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
&nbsp;&nbsp;&nbsp;&nbsp;Faunigenae socio bella inuasere Sicano<br>
sacra manus Rutuli, seruant qui Daunia regna<br>
Laurentique domo gaudent et fonte Numici,<br>
quos Castrum Phrygibusque grauis quondam Ardea misit,<br>
quos, celso deuexa iugo Iunonia sedes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Lanuuium atque altrix casti Collatia Bruti,<br>
quique immite nemus Triuiae, quique ostia Tusci<br>
amnis amant tepidoque fouent Almone Cybeben.<br>
hinc Tibur, Catille, tuum sacrisque dicatum<br>
Fortunae Praeneste iugis Antemnaque, prisco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
Crustumio prior, atque habiles ad aratra Labici.<br>
necnon sceptriferi qui potant Thybridis undam,<br>
quique Anienis habent ripas gelidoque rigantur<br>
Simbruuio rastrisque domant Aequicula rura.<br>
his Scaurus monitor, tenero tunc Scaurus in aeuo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
sed iam signa dabat nascens in saecula uirtus.<br>
non illis solitum crispare hastilia campo,<br>
nec mos pennigeris pharetram impleuisse sagittis:<br>
pila uolunt breuibusque habiles mucronibus enses;<br>
aere caput tecti surgunt super agmina cristis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
&nbsp;&nbsp;&nbsp;&nbsp;At, quos ipsius mensis seposta Lyaei<br>
Setia et incelebri miserunt ualle Velitrae,<br>
quos Cora, quos spumans immiti Signia musto,<br>
et quos pestifera Pomptini uligine campi,<br>
qua Saturae nebulosa palus restagnat, et atro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
liuentis caeno per squalida turbidus arua<br>
cogit aquas Vfens atque inficit aequora limo,<br>
ducit auis pollens nec dextra indignus auorum<br>
Scaeuola, cui dirae caelatur laudis honora<br>
effigie clipeus: flagrant altaribus ignes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
Tyrrhenum ualli medio stat Mucius ira<br>
in semet uersa, saeuitque &lt;in&gt; imagine uirtus.<br>
~tunc icta species iniere ac bella magistro<br>
cernitur effugiens ardentem Porsena dextram.<br>
&nbsp;&nbsp;&nbsp;&nbsp;Quis Circaea iuga et scopulosi uerticis Anxur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Hernicaque impresso raduntur uomere saxa,<br>
quis putri pinguis sulcaris Anagnia gleba,<br>
Sulla Ferentinis Priuernatumque maniplis<br>
ducebat simul excitis, Soraeque iuuentus<br>
addita fulgebat telis. hic Scaptia pubes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
hic Fabrateriae uulgus, nec monte niuoso<br>
descendens Atina aberat detritaque bellis<br>
S&lt;u&gt;essa atque a duro Frusino haud imbellis aratro.<br>
at, qui Fibreno miscentem flumina Lirim<br>
sulphureum tacitisque uadis ad litora lapsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
accolit, Arpinas, accita pube Venafro<br>
ac Larinatum dextris, socia hispidus arma<br>
commouet atque uiris ingens exhaurit Aquinum.<br>
Tullius aeratas raptabat in agmina turmas,<br>
regia progenies et Tullo sanguis ab alto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
indole pro quanta iuuenis quantumque daturus<br>
Ausoniae populis uentura in saecula ciuem!<br>
ille, super Gangen, super exauditus et Indos,<br>
implebit terras uoce et furialia bella<br>
fulmine compescet linguae nec deinde relinquet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
par decus eloquio cuiquam sperare nepotum.<br>
&nbsp;&nbsp;&nbsp;&nbsp;Ecce inter primos Therapnaeo a sanguine Clausi<br>
exultat rapidis Nero non imitabilis ausis.<br>
hunc Amiterna cohors et Bactris nomina ducens<br>
Casperia, hunc Foruli magnaeque Reate dicatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
Caelicolum Matri necnon habitata pruinis<br>
Nursia et a Tetrica comitantur rupe cohortes.<br>
cunctis hasta decus, clipeusque refertur in orbem,<br>
conique implumes et laeuo tegmina crure.<br>
ibant et laeti pars Sancum uoce canebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
auctorem gentis, pars laudes ore ferebat,<br>
Sabe, tuas, qui de proprio cognomine primus<br>
dixisti populos magna dicione Sabinos.<br>
&nbsp;&nbsp;&nbsp;&nbsp;Quid, qui Picenae stimulat telluris alumnos,<br>
horridus et squamis et equina Curio crista,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
pars belli quam magna uenit! non aequore uerso<br>
tam creber fractis albescit fluctus in undis,<br>
nec coetu leuiore, ubi mille per agmina uirgo<br>
lunatis acies imitatur Martia peltis,<br>
perstrepit et tellus et Amazonius Thermodon.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
hic et, quos pascunt scopulosae rura Numanae,<br>
et quis litoreae fumant altaria Cuprae,<br>
quique Truentinas seruant cum flumine turris,<br>
cernere erat: clipeata procul sub sole corusco<br>
agmina sanguinea uibrant in nubila luce.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
stat fucare colus nec Sidone uilior Ancon<br>
murice nec Libyco, statque umectata Vomano<br>
Hadria et inclemens hirsuti signifer Ascli.<br>
ho&lt;c&gt; Picus quondam nomen memorabile ab alto<br>
Saturno statuit genitor, quem carmine Circe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
exutum formae uolitare per aethera iussit<br>
et sparsit croceum plumis fugientis honorem.<br>
ante, ut fama docet, tellus possessa Pelasgis,<br>
quis Aesis regnator erat fluuioque reliquit<br>
nomen et a sese populos tum dixit Asilos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
&nbsp;&nbsp;&nbsp;&nbsp;Sed non ruricolae firmarunt robore castra<br>
deteriore cauis uenientes montibus Vmbri.<br>
hos Aesis Sapisque lauant rapidasque sonanti<br>
uertice contorquens undas per saxa Metaurus,<br>
et lauat ingentem perfundens flumine sacro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Clitumnus taurum Narque albescentibus undis<br>
in Thybrim properans Tiniaeque inglorius umor<br>
et Clanis et Rubico et Senonum de nomine Sena.<br>
sed pater ingenti medios inlabitur amne<br>
Albula et admota perstringit moenia ripa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
his urbes Arna et laetis Meuania pratis,<br>
Hispellum et duro monti per saxa recumbens<br>
&lt;N&gt;arnia et infestum nebulis umentibus olim<br>
Iguuium patuloque iacens sine moenibus aruo<br>
Fulgin&lt;i&gt;a, his populi fortes: Amerinus et armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
uel rastris laudande Camers, his Sassina, diues<br>
lactis, et haud parci Martem coluisse Tudertes.<br>
ductor Piso uiros spernaces mortis agebat,<br>
ora puer pulcherque habitum, sed corde sagaci<br>
aequabat senium atque astu superauerat annos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
is primam ante aciem pictis radiabat in armis,<br>
Arsacidum ut fuluo micat ignea gemma monili.<br>
&nbsp;&nbsp;&nbsp;&nbsp;Iamque per Etruscos legio completa maniplos<br>
rectorem magno spectabat nomine Galbam.<br>
huic genus orditur Minos inclusaque tauro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
Pasiphae, clarique dehinc stant ordine patres.<br>
lectos Caere uiros, lectos Cor&lt;t&gt;ona, superbi<br>
Tarchonis domus, et ueteres misere Grauiscae.<br>
necnon Argolico dilectum litus Haleso<br>
A&lt;l&gt;sium et obsessae campo squalente Fregenae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
adfuit et sacris interpres fulminis alis<br>
Faesula et antiquus Romanis moenibus horror<br>
Clusinum uulgus, cum, Porsena magne, iubebas<br>
nequiquam pulsos Romae imperitare Superbos.<br>
tunc, quos a niueis exegit Luna metallis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
insignis portu, quo non spatiosior alter<br>
innumeras cepisse rates et claudere pontum,<br>
Maeoniaeque decus quondam Vetulonia gentis.<br>
bissenos haec prima dedit praecedere fasces<br>
et iunxit totidem tacito terrore securis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
haec altas eboris decorauit honore curulis<br>
et princeps Tyrio uestem praetexuit ostro.<br>
haec eadem pugnas accendere protulit aere.<br>
his mixti Nepesina cohors Aequique Falisci,<br>
quique tuos, Flauina, focos, Sabatia quique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
stagna tenent Ciminique lacum, qui Sutria tecta<br>
haud procul et sacrum Phoebo Soracte frequentant.<br>
spicula bina gerunt: capiti cudone ferino<br>
sat cautum: Lycios damnant hastilibus arcus.<br>
&nbsp;&nbsp;&nbsp;&nbsp;Hae bellare acies norant. at Marsica pubes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
et bellare manu et chelydris cantare soporem<br>
uipereumque herbis hebetare et carmine dentem.<br>
Ae&lt;e&gt;tae prolem Angitiam mala gramina primam<br>
monstrauisse ferunt tactuque domare uenena<br>
et lunam excussisse polo, stridoribus amnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
frenantem, ac siluis montes nudasse uocatis.<br>
sed populis nomen posuit metuentior hospes,<br>
cum fugeret Phrygias trans aequora Marsya Crenas<br>
Mygdoniam Phoebi superatus pectine loton.<br>
Marruuium ueteris celebratum nomine Marri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
urbibus est illis caput, interiorque per udos<br>
Alba sedet campos pomisque rependit aristas.<br>
cetera in obscuro famae et sine nomine uulgi,<br>
sed numero castella ualent. coniungitur acer<br>
Paelignus gelidoque rapit Sulmone cohortes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
haud illo leuior bellis Vestina iuuentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
agmina densauit uenatu dura ferarum:<br>
quae, Fiscelle, tuas arces Pinnamque uirentem<br>
pascuaque haud tarde redeuntia tondet Aueiae.<br>
Marrucina simul, Frentanis aemula pubes,<br>
Corfini populos magnumque Teate trahebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
omnibus in pugnam fertur sparus, omnibus alto<br>
adsuetae uolucrem caelo demittere fundae.<br>
pectora pellis obit caesi uenatibus ursi.<br>
&nbsp;&nbsp;&nbsp;&nbsp;&lt;Nec Sidicina cohors defit. Viriasius armat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">523a</span><br>
mille uiros, nulli uictus uel ponere castra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">523b</span><br>
uel iunxisse ratem duroque resoluere muros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">523c</span><br>
ariete et in turrim subitos immittere pontis.&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">523d</span><br>
&nbsp;&nbsp;&nbsp;&nbsp;Nec cedit studio Sidicinus sanguine miles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">511</span><br>
quem genuere Cales. non paruus conditor urbi,<br>
ut fama est, Calais, Boreae quem rapta per auras<br>
Orithyia uago Geticis nutriuit in antris.<br>
&nbsp;&nbsp;&nbsp;&nbsp;Iam uero, quos diues opum, quos diues auorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">524</span><br>
e toto dabat ad bellum Campania tractu,<br>
ductorum aduentu&lt;m&gt; uicinis sedibus Osci<br>
seruabant: Sinuessa tepens fluctuque sonorum<br>
Vulturnum, quasque euertere silentia Amyclae<br>
Fundique et regnata Lamo Caieta domusque<br>
Antiphatae, compressa freto, stagnisque palustre&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
Liternum et quondam fatorum conscia Cyme.<br>
illic Nuceria et Gaurus naualibus acta<br>
prole Dicarchea, multo cum milite Graia<br>
illic Parthenope ac Poeno non peruia Nola,<br>
Allifae et Clanio contemptae semper Acerrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
Sarrastis etiam populos totasque uideres<br>
Sarni mitis opes; illic, quos sulphure pingues<br>
Phlegraei legere sinus, Misenus et ardens<br>
ore Giganteo sedes Ithacesia Bai.<br>
non Prochyte, non ardentem sortita Typhoea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Inarime, non antiqui saxosa Telonis<br>
insula, nec paruis aberat Calatia muris,<br>
Surrentum et pauper sulci Cerealis Abella,<br>
in primis Capua, heu rebus seruare serenis<br>
inconsulta modum et prauo peritura tumore!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
laetos rectoris formabat Scipio bello.<br>
ille uiris pila et ferro circumdare pectus<br>
addiderat. leuiora domo de more parentum<br>
gestarant tela, ambustas sine cuspide cornos;<br>
aclydis usus erat factaeque ad rura bipennis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
ipse inter medios uenturae ingentia laudis<br>
signa dabat: uibrare sudem, tramittere saltu<br>
muralis fossas, undosum frangere nando<br>
indutus thoraca uadum: spectacula tanta<br>
ante acies uirtutis erant. saepe alite planta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
ilia perfossum et campi per aperta uolantem<br>
ipse pedes praeuertit ecum, saepe arduus idem<br>
castrorum spatium et saxo tramisit et hasta.<br>
Martia frons facilesque comae nec pone retroque<br>
caesaries breuior. flagrabant lumina miti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
aspectu, gratusque inerat uisentibus horror.<br>
&nbsp;&nbsp;&nbsp;&nbsp;Adfuit et Samnis, nondum uergente fauore<br>
ad Poenos, sed nec ueteri purgatus ab ira:<br>
qui Batulum Nucrasque metunt, Bouiania quique<br>
exagitant lustra aut Caudinis faucibus haerent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
et quos aut Rufrae, quos aut Aesernia, quosue<br>
obscura incultis Herdonia misit ab agris.<br>
&nbsp;&nbsp;&nbsp;&nbsp;Bruttius, haud dispar animorum, unaque iuuentus<br>
Lucanis excita iugis Hirpinaque pubes<br>
horrebat telis et tergo hirsuta ferarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
hos uenatus alit: lustra incoluere sitimque<br>
auertunt fluuio, somnique labore parantur.<br>
&nbsp;&nbsp;&nbsp;&nbsp;Additur his Calaber Sallentinaeque cohortes<br>
necnon Brundisium, quo desinit Itala tellus.<br>
parebat legio audaci permissa Cethego,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
cui socias uires atque indiscreta maniplis<br>
arma recensebant: nunc sese ostendere miles<br>
Leucosiae e &lt;s&gt;copulis, nunc, quem Picentia Paesto<br>
misit et exhaustae mox Poeno Marte Cerillae,<br>
nunc Silarus quos nutrit aquis, quo gurgite tradunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
duritiem lapidum mersis inolescere ramis.<br>
ille et pugnacis laudauit tela Salerni<br>
falcatos ensis, et, quae Buxentia pubes<br>
aptabat dextris, inrasae robora clauae.<br>
ipse, umero exertus gentili more parentum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
difficili gaudebat equo roburque iuuentae<br>
flexi cornipedis duro exercebat in ore.<br>
&nbsp;&nbsp;&nbsp;&nbsp;Vos etiam accisae desolataeque uirorum,<br>
Eridani gentes, nullo attendente deorum<br>
uotis tunc uestris casura ruistis in arma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
certauit Mutinae quassata Placentia bello,<br>
Mantua mittenda certauit pube Cremonae,<br>
Mantua, Musarum domus atque ad sidera cantu<br>
euecta Aonio et Smyrnaeis aemula plectris.<br>
tum Verona Athesi circumflua et undique sollers&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
arua coronantem nutrire Fauentia pinum,<br>
Vercellae, fuscique ferax Pollentia uilli,<br>
et quondam Teucris comes in Laurentia bella<br>
Ocni prisca domus, paruique Bononia Rheni,<br>
quique graui remo limosis segniter undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
lenta paludosae proscindunt stagna Rauennae.<br>
tum Troiana manus, tellure antiquitus orti<br>
Euganea profugique sacris Antenoris oris.<br>
necnon cum Venetis Aquileia ~superfluit armis.<br>
tum pernix Ligus et sparsi per saxa Vagenni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
in decus Hannibalis duros misere nepotes.<br>
maxima tot populis rector fiducia Brutus<br>
ibat et hortando notum accendebat in hostem.<br>
laeta uiro grauitas ac mentis amabile pondus<br>
et sine tristitia uirtus. non ille rigoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
ingratas laudes nec nubem frontis amabat<br>
nec famam laeuo quaerebat limite uitae.<br>
&nbsp;&nbsp;&nbsp;&nbsp;Addiderat ter mille uiros, in Marte sagittae<br>
expertos, fidus Sicula regnator ab Aetna.<br>
non totidem Ilua uiros, sed laetos cingere ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
armarat patrio, quo nutrit bella, metallo.<br>
&nbsp;&nbsp;&nbsp;&nbsp;Ignosset quamuis auido committere pugnam<br>
Varroni, quicumque simul tot tela uideret.<br>
tantis agminibus Rhoeteo litore quondam<br>
feruere, cum magnae Troiam inuasere Mycenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
mille rates uidit Leandrius Hellespontus.<br>
&nbsp;&nbsp;&nbsp;&nbsp;Vt uentum ad Cannas, urbis uestigia priscae,<br>
defigunt diro signa infelicia uallo.<br>
nec tanta miseris iamiam impendente ruina<br>
cessarunt superi uicinas prodere clades.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
per sudum attonitis pila exarsere maniplis,<br>
et celsae toto ceciderunt aggere pinnae,<br>
nutantique ruens prostrauit uertice siluas<br>
Garganus, fundoque imo mugiuit anhelans<br>
Aufidus, et magno late distantia ponto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
terruerunt pauidos accensa Ceraunia nautas.<br>
quaesiuit Calaber, subducta luce repente<br>
immensis tenebris, et terram et litora Sipus,<br>
obseditque frequens castrorum limina bubo.<br>
nec densae trepidis apium se inuoluere nubes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
cessarunt aquilis. non unus crine corusco<br>
regnorum euersor rubuit letale cometes.<br>
castra quoque et uallum rabidae sub nocte silenti<br>
inrupere ferae raptique ante ora pauentum<br>
adiunctos uigilis sparserunt membra per agros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
ludificante etiam terroris imagine somnos<br>
Gallorum uisi bustis erumpere manes,<br>
terque quaterque solo penitus tremuere reuulsae<br>
Tarpeiae rupes, atque atro sanguine flumen<br>
manauit Iouis in templis, lacrimaeque uetusta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
effigie patris large fluxere Quirini.<br>
maior et horrificis sese extulit Allia ripis.<br>
non Alpes sedere loco, non nocte dieue<br>
ingentis inter stetit Apenninus hiatus.<br>
axe super medio, Libyes a parte, coruscae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
in Latium uenere faces, ruptusque fragore<br>
horrisono polus, et uultus patuere Tonantis.<br>
Aetnaeos quoque contorquens e cautibus ignis<br>
Vesbius intonuit, scopulisque in nubila iactis<br>
Phlegraeus tetigit trepidantia sidera uertex.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
&nbsp;&nbsp;&nbsp;&nbsp;Ecce inter medios belli praesagus, et ore<br>
attonito sensuque simul, clamoribus implet<br>
miles castra feris et anhelat clade futura:<br>
'Parcite, crudeles superi. iam stragis aceruis<br>
deficiunt campi. uideo per densa uolantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
agmina ductorem Libyae currusque citatos<br>
arma uirum super atque artus et signa trahentem.<br>
turbinibus furit insanis et proelia uentus<br>
inque oculos inque ora rotat. cadit immemor aeui<br>
nequiquam, Trasimenne, tuis Seruilius oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
subductus. quo, Varro, fugis? pro Iuppiter! ictu<br>
procumbit saxi fessis spes ultima Paulus.<br>
cesserit huic Trebia exitio. pons ecce cadentum<br>
corporibus struitur, reicitque cadauera fumans<br>
Aufidus, ac uictrix insultat belua campis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
gestat Agenoreus nostro de more secures<br>
consulis, et sparsos lictor fert sanguine fasces.<br>
in Libyam Ausonii portatur pompa triumphi.<br>
o dolor! hoc etiam, superi, uidisse iubetis?<br>
congesto, laeuae quodcumque auellitur, auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
metitur Latias uictrix Carthago ruinas.'
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>