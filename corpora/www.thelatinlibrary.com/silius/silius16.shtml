<html>
	<head>
		<title>
			Silius, Liber XVI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER DECIMUS SEXTUS
</p>

<p class=border></P>

<p>
Bruttia maerentem casus patriaeque suosque<br>
Hannibalem accepit tellus. hic aggere saeptus<br>
in tempus posita ad renouandum bella coquebat:<br>
abditus ut silua, stabulis cum cessit ademptis,<br>
amisso taurus regno gregis auia clauso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
5</span><br>
molitur saltu certamina iamque feroci<br>
mugitu nemora exterret perque ardua cursu<br>
saxa ruit, sternit siluas rupesque lacessit<br>
irato rabidus cornu: tremit omnis ab alto<br>
prospectans scopulo pastor noua bella parantem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
10</span><br>
sed uigor hausurus Latium, si cetera Marti<br>
adiumenta forent, praua obtrectante suorum<br>
inuidia, reuocare animos ac stare negata<br>
cogebatur ope et senio torpescere rerum.<br>
parta tamen formido manu et tot caedibus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
15</span><br>
quaesitus terror uelut inuiolabile telis<br>
seruabant sacrumque caput, proque omnibus armis<br>
et castrorum opibus dextrisque recentibus unum<br>
Hannibalis sat nomen erat. tot dissona lingua<br>
agmina, barbarico tot discordantia ritu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
20</span><br>
corda uirum mansere gradu, rebusque retusis<br>
fidas ductoris tenuit reuerentia mentes.<br>
&nbsp;&nbsp;&nbsp;&nbsp;&nbsp; Nec uero Ausonia tantum se laetus agebat<br>
Dardanidis Mauors: iam terra cedit Hibera<br>
auriferis tandem Phoenix depulsus ab aruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
25</span><br>
iam Mago exutus castris agitante pauore<br>
in Libyam propero tramisit caerula uelo.<br>
ecce aliud decus haud uno contenta fauore<br>
nutribat Fortuna duci. nam concitus Hannon<br>
aduentabat, agens crepitantibus agmina caetris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
30</span><br>
barbara, et indigenas serus raptabat Hiberos.<br>
non ars aut astus belli uel dextera deerat,<br>
si non Scipiadae concurreret. omnia ductor<br>
magna adeo Ausonius maiori mole premebat:<br>
ut Phoebe stellas, ut fratri&lt;s> lumina Phoeben&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
35</span><br>
exuperant montisque Atlas et flumina Nilus,<br>
ut pater Oceanus Neptunia caerula uincit.<br>
uallantem castra (obscuro nam uesper Olympo<br>
fundere non aequam trepidanti coeperat umbra&lt;m>)<br>
adgreditur Latius rector, subitoque tumultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
40</span><br>
caeduntur passim coepti munimina ualli<br>
imperfecta super. contexere herbida lapsos<br>
pondera, et in tumuli concessit caespes honorem.<br>
&nbsp;&nbsp;&nbsp;&nbsp;&nbsp; Vix uni mens digna uiro, nouisse minores<br>
quam deceat pretiumque operis sit tradere famae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
45</span><br>
Cantaber ingenio membrorum et mole timeri<br>
uel nudus telis poterat Larus. hic fera gentis<br>
more securigera miscebat proelia dextra<br>
et, quamquam fundi se circum pulsa uideret<br>
agmina, deleta gentilis pube cateruae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
50</span><br>
caesorum implebat solus loca: seu foret hostis<br>
comminus, expleri gaudebat uulnere frontis<br>
aduersae, seu laeua acies in bella uocaret,<br>
obliquo telum reflexum Marte rotabat.<br>
at, cum pone ferox auersi in terga ueniret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
55</span><br>
uictor, nil trepidans retro iactare bipennem<br>
callebat, nulla belli non parte timendus.<br>
huic ducis inuicti germanus turbine uasto<br>
Scipio contorquens hastam, cudone comantis<br>
disiecit crinis. namque altius acta cucurrit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
60</span><br>
cuspis et elata procul est eiecta securi.<br>
at iuuenis, cui telum ingens accesserat ira,<br>
barbaricam adsiliens magno clamore bipennem<br>
incutit. intremuere acies, sonuitque per auras<br>
pondere belligero pulsati tegminis umbo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
65</span><br>
haud impune quidem. remeans nam dextera ab ictu<br>
decisa est gladio ac dilecto immortua telo.<br>
qui postquam murus miseris ruit, agmina concors<br>
auertit fuga confestim dispersa per agros.<br>
nec pugnae species, sed poenae tristis imago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
70</span><br>
illa erat, hinc tantum caedentum atque inde ruentum.<br>
per medios Hannon palmas post terga reuinctus<br>
ecce trahebatur lucemque (heu dulcia caeli<br>
lumina!) captiuus lucem inter uincla petebat.<br>
cui rector Latius: 'Tanta, en, qui regna reposcant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
75</span><br>
quis cedat toga et armiferi gens sacra Quirini.<br>
seruitio si tam faciles, cur bella refertis?'<br>
&nbsp;&nbsp;&nbsp;&nbsp;&nbsp; Haec inter celerare gradum, coniungat ut arma,<br>
Hasdrubalem ignarum cladis praenuntius adfert<br>
explorator eques. raptat dux obuia signa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
80</span><br>
ac, postquam optatam laetus contingere pugnam<br>
uidit et ad letum magno uenientia cursu<br>
agmina, suspiciens caelum 'Nil amplius' inquit<br>
'uos hodie posco, superi. protraxtis ad arma<br>
quod profugos, satis est: in dextra cetera nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
85</span><br>
uota, uiri. rapite, ite, precor. uocat ecce furentis<br>
hinc pater, hinc patruus. gemina o mihi numina belli,<br>
ducite, adeste, sequor. dignas spectabitis, aut me<br>
praescia mens fallit, uestro iam nomine caedes.<br>
nam quis erit tandem campis telluris Hiberae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
90</span><br>
bellandi modus? en umquam lucebit in orbe<br>
ille dies, quo te armorum, Carthago, meorum<br>
aspiciam sonitus admotaque bella trementem?'<br>
&nbsp;&nbsp;&nbsp;&nbsp;&nbsp; Dixerat, et raucus stridenti murmure clangor<br>
increpuit: tonuere feris clamoribus astra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
95</span><br>
concurrunt, quantumque rapit uiolentia ponti<br>
et Notus et Boreas et inexorabilis Auster,<br>
cum mergunt plenas tumefacta sub aequora classes,<br>
aut cum letiferos accendens Sirius ignis<br>
torret anhelantem saeuis ardoribus orbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
100</span><br>
tantum acies hominumque ferox discordia ferro<br>
demetit. haud ullus terrarum aequarit hiatus<br>
pugnarum damna, aut strages per inhospita lustra<br>
umquam tot dederit rabies horrenda ferarum.<br>
iam campi uallesque madent, hebetataque tela.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
105</span><br>
et Libys occubuere et amantes Martis Hiberi.<br>
stat tamen una loco perfossis debilis armis<br>
luctaturque acies, qua concutit Hasdrubal hastam.<br>
nec finem daret ille dies animosaque uirtus,<br>
ni perlapsa uiro loricae tegmen harundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
110</span><br>
et parco summum uiolasset uulnere corpus<br>
suasissetque fugam. rapido certamina linquit<br>
in latebras euectus equo noctisque per umbram<br>
ad Tartessiacos tendit per litora portus.<br>
&nbsp;&nbsp;&nbsp;&nbsp;&nbsp; Proximus in pugna ductori Marte manuque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
115</span><br>
regnator Nomadum fuerat, mox foedere longo<br>
cultuque Aeneadum nomen Masinissa superbum.<br>
huic fesso, quos dura fuga et nox suaserat atra,<br>
carpenti somnos subitus rutilante coruscum<br>
uertice fulsit apex, crispamque inuoluere uisa est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
120</span><br>
mitis flamma comam atque hirta se spargere fronte.<br>
concurrunt famuli et serpentis tempora circum<br>
festinant gelidis restinguere fontibus ignis;<br>
at grandaeua deum praenoscens omina mater<br>
'Sic, sic, caelicolae, portentaque uestra secundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
125</span><br>
condite:' ait 'dure&lt;t> capiti per saecula lumen.<br>
ne uero, ne, nate, deum tam laeta pauesce<br>
prodigia aut sacras metue inter tempora flammas.<br>
hic tibi Dardaniae promittit foedera gentis,<br>
hic tibi regna dabit regnis maiora paternis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
130</span><br>
ignis et adiunget Latiis tua nomina fatis.'<br>
sic uates, iuuenisque animum tam clara mouebant<br>
monstra, nec a Poenis ulli uirtutis honores,<br>
Hannibal ipse etiam iam iamque modestior armis.<br>
&nbsp;&nbsp;&nbsp;&nbsp;&nbsp; Aurora obscuri tergebat nubila caeli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
135</span><br>
uixque Atlantiadum rubefecerat ora sororum:<br>
tendit in Ausonios et adhuc hostilia castra.<br>
atque, ubi se uallo intulerat, ductorque benigno<br>
accepit Latius uultu, rex talibus infit:<br>
'Caelestum monita et sacrae responsa parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
140</span><br>
disque tua, o Rutulum rector, gratissima uirtus<br>
auulsum Tyriis huc me duxere uolentem.<br>
si tibi non segnes tua contra fulmina saepe<br>
uisi stare sumus, dignam te, nate Tonantis,<br>
adferimus dextram. nec nos aut uana subegit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
145</span><br>
incertae mentis leuitas et mobile pectus,<br>
aut spes et laeti sectamur praemia Martis:<br>
perfidiam fugio et periuram ab origine gentem.<br>
tu, quando Herculeis finisti proelia metis,<br>
nunc ipsam belli nobiscum inuade parentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
150</span><br>
ille tibi, qui iam gemino Laurentia lustro<br>
possedit regna et scalas ad moenia Romae<br>
admouet, in Libyam flammis ferroque trahendus.'<br>
&nbsp;&nbsp;&nbsp;&nbsp;&nbsp; Sic Nomadum ductor. tunc dextra Scipio dextram<br>
amplexus: 'Si pulchra tibi Mauorte uidetur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
155</span><br>
pulchrior est gens nostra fide. dimitte bilinguis<br>
ex animo socios. magna hinc te praemia clarae<br>
uirtutis, Masinissa, manent, citiusque uel armis<br>
quam gratae studio uincetur Scipio mentis.<br>
cetera quae Libyam portari incendia suades,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
160</span><br>
expediet tempus. nec enim sunt talia rerum<br>
non meditata mihi, et mentem Carthago fatigat.'<br>
hinc iuueni dona insignem uelamine picto<br>
dat chlamydem stratumque ostro, quem ceperat ipse<br>
deiecto uictor Magone animique probarat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
165</span><br>
cornipedem, tum, qua diuum libabat ad aras<br>
Hasdrubal, ex auro pateram galeamque comantem.<br>
exin firmato sociali foedere regis<br>
uertendas agitat iam nunc Carthaginis arces.<br>
&nbsp;&nbsp;&nbsp;&nbsp;&nbsp; Massylis regnator erat ditissimus oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
170</span><br>
nec nudus uirtute Syphax, que&lt;m> iura petebant<br>
innumerae gentes extremaque litore Tethys.<br>
multa uiro terra ac sonipes et belua, terror<br>
bellorum, nec non Marti delecta iuuentus.<br>
nec foret, aut ebore aut solido qui uinceret auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
175</span><br>
Gaetulisue magis fucaret uellus aenis.<br>
has adiungere opes auidus reputansque laborem,<br>
si uertat rex ad Poenos, dare uela per altum<br>
imperat atque animo iam tum Africa bella capessit.<br>
uerum ubi peruentum, et portus tenuere carinae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
180</span><br>
iam trepida fugiens per proxima litora puppe<br>
Hasdrubal adflictis aderat noua foedera quaerens<br>
rebus et ad Tyrios Massylia signa trahebat.<br>
&nbsp;&nbsp;&nbsp;&nbsp;&nbsp; Audito pariter populorum in regna duorum<br>
aduenisse duces, qui tota mole laborent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
185</span><br>
disceptentque armis terrarum uter imperet orbi,<br>
celsus mente Syphax acciri in tecta benigne<br>
imperat et tanto regni se tollit honore.<br>
tum laetos uoluens oculos aduersa per ora,<br>
sic Latium adfatur iuuenem ac prior incipit ultro:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
190</span><br>
'Quam te, Dardanide pulcherrime, mente serena<br>
accipio intueorque libens! quamque ora recordor<br>
laetus Scipiadae! reuocat tua forma parentem.<br>
nam repeto, Herculeas Erythia ad litora Gades<br>
cum studio pelagi et spectandis aestibus undae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
195</span><br>
uenissem, magnos uicina ad flumina Baetis<br>
ductores miro quodam me cernere amore.<br>
tum mihi dona uiri praeda delecta tulere,<br>
arma simul regnoque meo tum cognita primum<br>
cornipedum frena atque arcus, quis cedere nostra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
200</span><br>
nunc norunt iacula, et ueteris tribuere magistros<br>
militiae, qui dispersas sine lege cateruas<br>
uestro formarent ritu ad certamina Martis.<br>
ast ego, cum contra, nostris quae copia regnis,<br>
nunc auri ferrem, niuei nunc munera dentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
205</span><br>
nil ualui precibus. solos sibi cepit uterque,<br>
quos cohibebat ebur uaginae sectilis, enses.<br>
quare, age, laetus haue nostros intrare penatis<br>
ac, mea quando adfert Libycum fortuna per undas<br>
ductorem, facili, quae dicam, percipe mente.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
210</span><br>
et uos, qui Tyriae regitis Carthaginis arces,<br>
Hasdrubal, huc aures, huc quaeso aduertite sensus.<br>
quanta per Ausonios populos torrentibus armis<br>
tempestas ruat et Latio suprema minetur,<br>
utque bibant Tyrium bis quinos saeua per annos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
215</span><br>
Sicana nunc tellus, nunc litora Hibera cruorem,<br>
cui nescire licet? quin ergo tristia tandem<br>
considunt bella, et deponitis arma uolentes?<br>
tu Libya, tu te Ausonia cohibere memento.<br>
haud deformis erit uobis ad foedera uersis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
220</span><br>
pacator mediusque Syphax.' subiungere plura<br>
non passus, gentis morem arbitriumque senatus<br>
Scipio demonstrat, uanique absistere coepti<br>
spe iubet et patres docet haec expendere solos.<br>
suadendi modus hic, quodque est de parte diei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
225</span><br>
exacti super ad mensas et pocula uertunt,<br>
atque, epulis postquam finis, dant corpora somno<br>
et dura in noctem curarum uincula soluunt.<br>
&nbsp;&nbsp;&nbsp;&nbsp;&nbsp; Iamque nouum terris pariebat limine primo<br>
egrediens Aurora diem, stabulisque subibant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
230</span><br>
ad iuga solis equi, necdum ipse ascenderat axem,<br>
sed prorupturis rutilabant aequora flammis:<br>
exigit e stratis corpus uultuque sereno<br>
Scipio contendit Massyli ad limina regis.<br>
illi mos patrius fetus nutrire leonum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
235</span><br>
et catulis rabiem atque iras expellere alendo.<br>
tum quoque fulua manu mulcebat colla iubasque<br>
et fera tractabat ludentum interritus ora.<br>
Dardanium postquam ductorem accepit adesse,<br>
induitur chlamydem, regnique insigne uetusti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
240</span><br>
gestat laeua decus. cinguntur tempora uitta<br>
albente, ac lateri de more adstringitur ensis.<br>
hinc in tecta uocat, secretisque aedibus hospes<br>
sceptrifero cum rege pari sub honore residunt.<br>
&nbsp;&nbsp;&nbsp;&nbsp;&nbsp; Tum prior his infit terrae pacator Hiberae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
245</span><br>
'Prima mihi, domitis Pyrenes gentibus, ire<br>
ad tua regna fuit properantem et maxima cura,<br>
o sceptri uenerande Syphax. nec me aequore saeuus<br>
tardauit medio pontus. non ardua regnis<br>
quaesumus aut inhonora tuis: coniunge Latinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
250</span><br>
unanimum pectus sociusque accede secundis.<br>
non tibi Massylae gentes extentaque tellus<br>
Syrtibus et latis proauita potentia campis<br>
amplius attulerint decoris, quam Romula uirtus<br>
certa iuncta fide et populi Laurentis honores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
255</span><br>
cetera quid referam? non ullus scilicet ulli<br>
aecus caelicolum, qui Dardana laeserit arma.'<br>
&nbsp;&nbsp;&nbsp;&nbsp;&nbsp; Audiuit laeto Massylus et adnuit ore<br>
complexusque uirum 'Firmemus prospera' dixit<br>
'omina, nec uotis superi concordibus absint,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
260</span><br>
cornigerumque Iouem Tarpeiumque ore uocemus.'<br>
et simul extructis caespes surrexerat aris<br>
uictimaque admotae stabat subiecta bipenni,<br>
cum subito abruptis fugiens altaria taurus<br>
exiluit uinclis mugituque excita late&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
265</span><br>
impleuit tecta et fremitu suspiria rauco<br>
congeminans trepida terrorem sparsit in aula.<br>
uittaque, maiorum decoramen, fronte sine ullo<br>
delapsa attactu nudauit tempora regis.<br>
talia caelicolae casuro tristia regno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
270</span><br>
signa dabant, saeuique aderant grauia omina fati.<br>
hunc fractum bello regem solioque reuulsum,<br>
tempus erit, cum ducet agens ad templa Tonantis<br>
qui tunc orabat socialia foedera supplex.<br>
his actis repetit portum puppesque secundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
275</span><br>
dat uento et notis reddit se Scipio terris.<br>
&nbsp;&nbsp;&nbsp;&nbsp;&nbsp; Concurrere auidae gentes, uariosque subacta<br>
Pyrene misit populos. mens omnibus una:<br>
concordes regem appellant regemque salutant.<br>
scilicet hunc summum norunt uirtutis honorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
280</span><br>
sed, postquam miti reiecit munera uultu,<br>
Ausonio non digna uiro, patriosque uicissim<br>
edocuit ritus et Romam nomina regum<br>
monstrauit nescire pati, tum uersus in unam,<br>
quae restat, curam, nullo super hoste relicto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
285</span><br>
et Latios simul et uulgum Baetisque Tagique<br>
conuocat ac medio in coetu sic deinde profatur<br>
'Quando ita caelicolum nobis propensa uoluntas<br>
adnuit, extremo Libys ut deiectus ab orbe<br>
aut his occideret campis, aut axe relicto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
290</span><br>
Hesperio patrias exul lustraret harenas:<br>
iam uestra tumulos terra celebrare meorum<br>
est animus pacemque dare exposcentibus umbris.<br>
mente fauete pari atque aures aduertite uestras.<br>
septima cum solis renouabitur orbita caelo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
295</span><br>
quique armis ferroque ualent, quique arte regendi<br>
quadriiugos pollent currus, quis uincere planta<br>
spes est, et studium iaculis impellere uentos,<br>
adsint ac pulchrae certent de laude coronae.<br>
praemia digna dabo, e Tyria spolia incluta praeda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
300</span><br>
nec quisquam nostri discedet muneris expers.'<br>
sic donis uulgum laudumque cupidine flammat.<br>
&nbsp;&nbsp;&nbsp;&nbsp;&nbsp; Iamque dies praedicta aderat, coetuque sonabat<br>
innumero campus, simulatasque ordine iusto<br>
exequias rector lacrimis ducebat obortis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
305</span><br>
omnis Hiber, omnis Latio sub nomine miles<br>
dona ferunt tumulisque super flagrantibus addunt.<br>
ipse, tenens nunc lacte, sacro nunc plena Lyaeo<br>
pocula, odoriferis aspergit floribus aras.<br>
tum manis uocat excitos laudesque uirorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
310</span><br>
cum fletu canit et ueneratur facta iacentum.<br>
&nbsp;&nbsp;&nbsp;&nbsp;&nbsp; Inde refert sese circo et certamina prima<br>
incohat ac rapidos cursus proponit equorum.<br>
fluctuat aequoreo fremitu rabieque fauentum,<br>
carceribus nondum reseratis, mobile uulgus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
315</span><br>
atque fores oculis et limina seruat equorum.<br>
iamque, ubi prolato sonuere repagula signo<br>
et toto prima emicuit uix ungula cornu,<br>
tollitur in caelum furiali turbine clamor,<br>
pronique ac similes certantibus ore secuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
320</span><br>
quisque suos currus magnaque uolantibus idem<br>
uoce locuntur equis. quatitur certamine circus<br>
&lt;s>pectantum, ac nulli mentem non abstulit ardor:<br>
instant praeceptis et equos clamore gubernant.<br>
fuluus, harenosa surgens tellure, sub auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
325</span><br>
erigitur globus atque operit caligine densa<br>
cornipedumque uias aurigarumque labores.<br>
hic studio furit acris equi, furit ille magistri.<br>
hos patriae fauor, hos accendit nobile nomen<br>
antiqui stabuli. sunt quos spes grata fatiget&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
330</span><br>
et noua ferre iugum ceruix. sunt, cruda senectus<br>
quos iuuet et longo sonipes spectatus in aeuo.<br>
&nbsp;&nbsp;&nbsp;&nbsp;&nbsp; Euolat ante omnis rapidoque per aera curru<br>
Callaicus Lampon fugit atque ingentia tranat<br>
exultans spatia et uentos post terga relinquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
335</span><br>
conclamant plausuque fremunt uotique peractam<br>
maiorem credunt praerepto limite partem.<br>
at, quis interior cura et prudentia circi<br>
altior, effusas primo certamine uires<br>
damnare et cassis longe increpitare querelis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
340</span><br>
indispensato lassantem corpora nisu:<br>
'Quo nimius, quo, Cyrne, ruis?' (nam Cyrnus agebat)<br>
'uerbera dimitte et reuoca moderatus habenas.'<br>
heu surdas aures! fertur securus equorum<br>
nec meminit, quantum campi decurrere restet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
345</span><br>
&nbsp;&nbsp;&nbsp;&nbsp;&nbsp; Proximus, a primo distans, quantum aequore currus<br>
occupat ipse, loci tantum, sed proximus ibat<br>
Astur Panchates: patrium frons alba nitebat<br>
insigne et patrio pes omnis concolor albo.<br>
ingentes animi, membra haud procera decusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
350</span><br>
corporis exiguum, sed tum sibi fecerat alas<br>
concitus atque ibat campo indignatus habenas:<br>
crescere sublimem atque augeri membra putares.<br>
Cinyphio rector cocco radiabat Hiberus.<br>
&nbsp;&nbsp;&nbsp;&nbsp;&nbsp; Tertius aequata currebat fronte Peloro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
355</span><br>
Caucasus. ipse asper, nec qui ceruicis amaret<br>
adplausae blandos sonitus clausumque cruento<br>
spumeus admorsu gauderet mandere ferrum.<br>
at docilis freni et melior parere Pelorus<br>
non umquam effusum sinuabat deuius axem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
360</span><br>
sed laeuo interior stringebat tramite metam,<br>
insignis multa ceruice et plurimus idem<br>
ludentis per colla iubae. mirabile dictu,<br>
nullus erat pater: ad Zephyri noua flamina campis<br>
Vettonum eductum genetrix effuderat Harpe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
365</span><br>
nobilis hunc Durius stimulabat in aequore currum,<br>
Caucasus antiquo fidebat Atlante magistro.<br>
ipsum Aetola, uago Diomedi condita, Tyde<br>
miserat: exceptum Troiana ab origine equorum<br>
tradebant, quos Aeneae Simoentos ad undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
370</span><br>
uictor Tydides magnis abduxerat ausis.<br>
iamque fere medium euecti certamine campum<br>
in spatio addebant, nisusque adprendere primos<br>
Panchates animosus equos super altior ire<br>
et praecedentem iam iamque ascendere currum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
375</span><br>
pone uidebatur, curuatisque ungula prima<br>
Callaicum quatiens pulsabat calcibus axem.<br>
&nbsp;&nbsp;&nbsp;&nbsp;&nbsp; At postremus Atlas, sed non et segnior ibat<br>
postremo Durio: pacis de more putares<br>
aequata fronte et concordi currere freno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
380</span><br>
sensit ut exhaustas, qui proximus ibat, Hiberus<br>
Callaicas Cyrni uires, nec ut ante salire<br>
praecipitem currum, et fumantis uerbere cogi<br>
adsiduo uiolenter equos, ceu monte procella<br>
cum subita ex alto ruit, usque ad colla repente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
385</span><br>
cornipedum protentus et in capita ardua pendens<br>
concitat ardentem, quod ferret lora secundus,<br>
Panchatem uocesque addit cum uerbere mixtas:<br>
'Tene, Astur, certante feret quisquam aequore palmam<br>
erepto? consurge, uola, perlabere campum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
390</span><br>
adsuetis uelox pennis. decrescit anhelo<br>
pectore consumptus Lampon, nec restat hianti,<br>
quem ferat ad metas, iam spiritus.' haec ubi dicta,<br>
tollit se sonipes, ceu tunc e carcere primo<br>
corriperet spatium, et nitentem opponere curuos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
395</span><br>
aut aequare gradus Cyrnum post terga relinquit.<br>
confremit et caelum et percussus uocibus altis<br>
spectantum circus. fertur sublime per auras<br>
altius attollens ceruicem uictor ouantem<br>
Panchates sociosque trahit prior ipse iugalis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
400</span><br>
&nbsp;&nbsp;&nbsp;&nbsp;&nbsp; At postremus Atlas, Durius postremus in orbem<br>
exercent artis: laeuos nunc adpetit ille<br>
conatus, nunc ille premit certatque subire<br>
dexter, et alterni nequiquam fallere temptant:<br>
donec confisus primaeuae flore iuuentae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
405</span><br>
oblicum Durius conuersis pronus habenis<br>
opposuit currum atque euersum propulit axem<br>
Atlantis senio inualidi, sed iusta querentis:<br>
'Quo ruis? aut quinam hic rabidi certaminis est mos?<br>
et nobis et equis letum commune laboras.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
410</span><br>
dumque ea proclamat, perfracto uoluitur axe<br>
cernuus, ac pariter fusi, miserabile, campo<br>
discordes sternuntur equi. quatit aequore aperto<br>
lora suis uictor, mediaque Pelorus harena<br>
surgere nitentem fugiens Atlanta reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
415</span><br>
nec longum Cyrni defessos prendere currus.<br>
hunc quoque cunctantem et sero moderamina equorum<br>
discentem rapido praeteruolat incitus axe.<br>
impellit currum clamor uocesque fauentum,<br>
iamque etiam dorso atque umeris trepidantis Hiberi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
420</span><br>
ora superposuit sonipes, flatusque uapore<br>
terga premi et spumis auriga calescere sentit.<br>
incubuit campo Durius misitque citatos<br>
uerbere quadrupedes, nec frustra: aequare uidetur,<br>
aut etiam aequauit iuga praecedentia dexter.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
425</span><br>
attonitus tum spe tanta: 'Genitore, Pelore,<br>
te Zephyro eductum nunc nunc ostendere tempus.<br>
discant, qui pecudum ducunt ab origine nomen,<br>
quantum diuini praecellat seminis ortus.<br>
uictor dona dabis statuesque altaria patri.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
430</span><br>
et, ni successu nimio laetoque pauore<br>
proditus elapso foret inter uerba flagello,<br>
forsan sacrasset Zephyro, quas uouerat, aras.<br>
tum uero infelix, ueluti delapsa corona<br>
uictoris capiti foret, in se uersus ab ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
435</span><br>
auratam medio discindit pectore uestem,<br>
ac lacrimae simul et questus ad sidera fusi.<br>
nec iam subducto parebat uerbere currus.<br>
pro stimulis dorso quatiuntur inania lora.<br>
&nbsp;&nbsp;&nbsp;&nbsp;&nbsp; Interea metis certus iam laudis agebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
440</span><br>
sese Panchates et praemia prima petebat<br>
arduus. effusas lenis per colla, per armos<br>
uentilat aura iubas, tum mollia crura superbi<br>
attollens gressus magno clamore triumphat.<br>
par donum solido argento caelata bipennis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
445</span><br>
omnibus, at uario distantia cetera honore.<br>
primus ecum uolucrem, Massyli munera regis<br>
haud spernenda, tulit. tulit hinc uirtute secundus<br>
e Tyria, quae multa iacet, duo pocula, praeda,<br>
aurifero perfusa Tago. uillosa leonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
450</span><br>
terga feri et cristis horrens Sidonia cassis<br>
tertius inde honor est. postremo munere Atlantem,<br>
quamuis perfracto senior subsederat axe,<br>
accitum donat ductor, miseratus et aeuum<br>
et sortem casus. famulus florente iuuenta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
455</span><br>
huic datur, adiuncto gentilis honore galeri.<br>
&nbsp;&nbsp;&nbsp;&nbsp;&nbsp; His actis ductor laeta ad certamina plantae<br>
inuitat positisque accendit pectora donis:<br>
'Hanc primus galeam (hac acies terrebat Hiberas<br>
Hasdrubal), hunc ensem, cui proxima gloria cursus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
460</span><br>
accipiet: caeso pater hunc detraxit Hyempsae.<br>
tertius extremam tauro solabere palmam.<br>
cetera contenti discedent turba duobus<br>
quisque ferox iaculis, quae dat gentile metallum.'<br>
&nbsp;&nbsp;&nbsp;&nbsp;&nbsp; Fulgentes pueri Tartessos et Hesperos ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
465</span><br>
ostendere simul uulgi clamore secundo.<br>
hos Tyria misere domo patria inclita Gades.<br>
mox subit aspersus prima lanugine malas<br>
Baeticus: hoc dederat puero cognomen ab amne<br>
Corduba et haud paruo certamina laeta fouebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
470</span><br>
inde comam rutilus, sed cum fulgore niuali<br>
corporis, impleuit caueam clamoribus omnem<br>
Eurytus: excelso nutritum colle crearat<br>
Saetabis, atque aderant trepidi pietate parentes.<br>
tum Lamus et Sicoris, proles bellacis Ilerdae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
475</span><br>
et Theron, potator aquae, sub nomine Lethes<br>
quae fluit immemori perstringens gurgite ripas.<br>
&nbsp;&nbsp;&nbsp;&nbsp;&nbsp; Qui postquam arrecti plantis et pectora proni<br>
pulsantesque aestu laudum exultantia corda<br>
accepere tuba spatium, exiluere per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
480</span><br>
ocius effusis neruo exturbante sagittis.<br>
diuersa et studia et clamor, pendentque fauentes<br>
unguibus atque suos, ut cuique est gratia, anheli<br>
nomine quemque cient. grex inclitus aequore fertur<br>
nullaque tramissa uestigia signat harena,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
485</span><br>
omnes primaeui flauentiaque ora decori,<br>
omnes ire leues atque omnes uincere digni.<br>
&nbsp;&nbsp;&nbsp;&nbsp;&nbsp; Extulit incumbens medio iam limite gressum<br>
Eurytus et primus breuibus, sed primus, abibat<br>
praecedens spatiis. instat non segnius acer&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
490</span><br>
Hesperos ac prima stringit uestigia planta<br>
praegressae calcis. satis est huic esse priori,<br>
huic sperare sat est fieri se posse priorem.<br>
acrius hoc tendunt gressus animique uigore<br>
corpora agunt. auget pueris labor ipse decorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
495</span><br>
ecce leui nisu postremoque agmine currens,<br>
postquam sat uisus sibi concepisse uigoris,<br>
celsus inexhaustas effundit turbine uires<br>
non expectato subitusque erumpit et auras<br>
praeuehitur Theron: credas Cyllenida plantam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
500</span><br>
aetherio nexis cursu talaribus ire.<br>
iamque hos iamque illos, populo mirante, relinquit<br>
et, modo postremus, nunc ordine tertia palma,<br>
Hesperon infestat sua per uestigia pressum.<br>
nec iam, quem sequitur tantum, sed prima coronae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
505</span><br>
spes trepidat tantis uenientibus Eurytus alis.<br>
quartus sorte loci, sed, si tres ordine seruent<br>
inceptos cursus, nequiquam uana laborans,<br>
Tartessos fratrem medio Therone premebat.<br>
nec patiens ultra tollit sese aequore Theron&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
510</span><br>
igneus et plenum praeteruolat Hesperon irae.<br>
unus erat super, et metae propioribus aegros<br>
urebat finis stimulis; quascumque reliquit<br>
hinc labor, hinc penetrans pauor in praecordia uires,<br>
dum sperare licet, breuia ad conamina uterque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
515</span><br>
aduocat: aequantur cursus, pariterque ruebant.<br>
et forsan gemina meruissent praemia palma,<br>
peruecti simul ad metas, ni, terga secutus<br>
Theronis, fusam late per lactea colla<br>
Hesperos ingenti tenuisset saeuus ab ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
520</span><br>
traxissetque comam. tardato laetus ouansque<br>
Eurytus euadit iuuene atque ad praemia uictor<br>
emicat et galeae fert donum insigne coruscae.<br>
cetera promisso donata est munere pubes<br>
intonsasque comas uiridi redimita corona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
525</span><br>
bina tulit patrio quatiens hastilia ferro.<br>
&nbsp;&nbsp;&nbsp;&nbsp;&nbsp; Hinc grauiora uirum certamina, comminus ensis<br>
destrictus bellique feri simulacra cientur.<br>
nec, quos culpa tulit, quos crimina noxia uitae,<br>
sed uirtus animusque ferox ad laudis amorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
530</span><br>
hi creuere pares ferro; spectacula digna<br>
Martigena uulgo suetique laboris imago.<br>
hos inter gemini (quid iam non regibus ausum?<br>
aut quod iam regni restat scelus?) impia circo<br>
innumero fratres, cauea damnante furorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
535</span><br>
pro sceptro armatis inierunt proelia dextris.<br>
is genti mos dirus erat, patriumque petebant<br>
orbati solium lucis discrimine fratres.<br>
concurrere animis, quantis confligere par est<br>
quos regni furor exagitat, multoque cruore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
540</span><br>
exsatiata simul portantes corda sub umbras<br>
occubuere. pari nisu per pectora adactus<br>
intima descendit mucro; superaddita saeuis<br>
ultima uulneribus uerba; et, conuicia uoluens,<br>
dirus in inuitas effugit spiritus auras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
545</span><br>
nec manes pacem passi. nam corpora iunctus<br>
una cum raperet flamma rogus, impius ignis<br>
dissiluit, cineresque simul iacuisse negarunt.<br>
cetera distincto donata est munere turba,<br>
ut uirtus et dextra fuit. duxere iuuencos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
550</span><br>
impressis dociles terram proscindere aratris,<br>
duxere adsuetos lustra exagitare ferarum<br>
uenatu iuuenes, quos dat Maurusia praeda.<br>
necnon argenti necnon insignia uestis<br>
captiuae pretia et sonipes et crista nitenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
555</span><br>
insurgens cono, spolia exuuiaeque Libyssae.<br>
&nbsp;&nbsp;&nbsp;&nbsp;&nbsp; Tum iaculo petiere decus, spectacula circi<br>
postrema, et metae certarunt uincere finem<br>
Burnus auis pollens, quem misit ripa ~metalli<br>
qua Tagus auriferis pallet turbatus harenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
560</span><br>
et Glagus insignis uentos anteire lacerto,<br>
et, cuius numquam fugisse hastilia cerui<br>
praerapida potuere fuga, uenator Aconteus,<br>
Indibilisque, diu laetus bellare Latinis,<br>
iam socius, uolucresque uagas deprendere nube&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
565</span><br>
adsuetus iaculis, idem et bellator, Ilerdes.<br>
laus Burni prima, infixit qui spicula metae:<br>
est donum serua albentis inuertere lanas<br>
murice Gaetulo docta. at, quem proxima honorant<br>
praemia, uicinam metae qui propulit hastam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
570</span><br>
accepto laetus puero discessit Ilerdes,<br>
cui ludus nullam cursu non tollere dammam.<br>
tertia palma habuit geminos insignis Aconteus<br>
nec timidos agitare canes latratibus aprum.<br>
&nbsp;&nbsp;&nbsp;&nbsp;&nbsp; Quos postquam clamor plaususque probauit honores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
575</span><br>
germanus ducis atque effulgens Laelius ostro<br>
nomina magna uocant laeti manesque iacentum<br>
atque hastas simul effundunt. celebrare iuuabat<br>
sacratos cineres atque hoc decus addere ludis.<br>
ipse etiam mentis testatus gaudia uultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
580</span><br>
ductor, ut aequauit meritis pia pectora donis,<br>
et frater thoraca tulit multiplicis auri,<br>
Laelius Asturica rapidos de gente iugales,<br>
contorquet magnis uictricem uiribus hastam<br>
consurgens umbrisque dari testatur honorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
585</span><br>
hasta uolans, mirum dictu, medio incita campo<br>
substitit ante oculos et terrae infixa cohaesit.<br>
tum subitae frondes celsoque cacumine rami<br>
et latam spargens quercus, dum nascitur, umbram.<br>
ad maiora iubent praesagi tendere uates:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
590</span><br>
id monstrare deos atque hoc portendere signis.<br>
&nbsp;&nbsp;&nbsp;&nbsp;&nbsp; Quo super augurio, pulsis de litore cunctis<br>
Hesperio Poenis, ultor patriaeque domusque<br>
Ausoniam repetit Fama ducente triumphum.<br>
nec Latium curis ardet flagrantius ullis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
595</span><br>
quam iuueni Libyam et summos permittere fasces.<br>
sed non par animis nec bello prospera turba<br>
ancipiti senior temeraria coepta uetabant<br>
magnosque horrebant cauta formidine casus.<br>
&nbsp;&nbsp;&nbsp;&nbsp;&nbsp; Ergo, ubi delato consul sublimis honore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
600</span><br>
ad patres consulta refert deturque potestas<br>
orat delendae Carthaginis, altius orsus<br>
hoc grandaeua modo Fabius pater ora resoluit:<br>
'Haud equidem metuisse queam, satiatus et aeui<br>
et decoris, cui iam superest et gloria et aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
605</span><br>
ne credat nos inuidiae certamine consul<br>
laudibus obtrectare suis. satis inclita nomen<br>
gestat fama meum, nec egent tam prospera laude<br>
facta noua. uerum et patriae, dum uita manebit,<br>
deesse nefas animumque nefas scelerare silendo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
610</span><br>
bella noua in Libyae moliris ducere terras?<br>
hostis enim deest Ausoniae, nec uincere nobis<br>
est satis Hannibalem. petitur quae gloria maior<br>
litore Elissaeo? stimuli si laudis agunt nos,<br>
hanc segetem mete. composuit propioribus ausis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
615</span><br>
dignum te Fortuna parem. uult Itala tellus<br>
ductoris saeui, uult tandem, haurire cruorem.<br>
quo Martem aut quo signa trahis? restinguere primum est<br>
ardentem Italiam. tu fessos auius hostis<br>
deseris ac septem denudas proditor arces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
620</span><br>
an, cum tu Syrtim ac sterilis uastabis harenas,<br>
non dira illa lues notis iam moenibus urbis<br>
adsiliet uacuumque Iouem sine pube, sine armis<br>
inuadet? quanti, ut cedas Romamque relinquas,<br>
emerit! et tanto percussi fulmine belli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
625</span><br>
sicine te, ut nuper Capua est accitus ab alta<br>
Fuluius, aequoreis Libyae reuocabimus oris?<br>
uince domi et trinis maerentem funera lustris<br>
Ausoniam purga bello. tum tende remotos<br>
in Garamantas iter Nasamoniacosque triumphos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
630</span><br>
molire. angustae prohibent nunc talia coepta<br>
res Italae. pater ille tuus, qui nomina uestrae<br>
addidit haud segnis genti, cum consul Hiberi<br>
tenderet ad ripas, reuocato milite primus<br>
descendenti auide superatis Alpibus ultro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
635</span><br>
opposuit sese Hannibali. tu consul abire<br>
a uictore paras hoste atque auellere nobis<br>
scilicet hoc astu Poenum? si deinde sedebit<br>
impauidus nec te in Libyam tuaque arma sequetur,<br>
capta damnabis consulta improuida Roma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
640</span><br>
sed fac turbatum conuertere signa tuaeque<br>
classis uela sequi. nempe idem erit Hannibal, idem<br>
cuius tu uallum uidisti e moenibus urbis.'<br>
haec Fabius, seniorque manus paria ore fremebat.<br>
&nbsp;&nbsp;&nbsp;&nbsp;&nbsp; Tum contra consul: 'Caesis ductoribus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
645</span><br>
magnanimis gemino leto, cum tota subisset<br>
Sidonium possessa iugum Tartessia tellus,<br>
non Fabio, non, quis eadem est sententia cordi,<br>
quoquam ad opem uerso, fateor, primoribus annis<br>
excepi nubem belli solusque ruenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
650</span><br>
obieci caelo caput atque in me omnia uerti.<br>
tum grandaeua manus puero male credita bella<br>
atque idem hic uates temeraria coepta canebat.<br>
dis grates laudemque fero, sub numine quorum<br>
gens Troiana sumus: puer ille et futtilis aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
655</span><br>
imbellesque anni necdum maturus ad arma<br>
Scipio restituit terras inlaesus Hiberas<br>
Troiugenis, pepulit Poenos, solisque secutus<br>
extremas ad Atlanta uias, exegit ab orbe<br>
Hesperio nomen Libyae nec rettulit ~auri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
660</span><br>
signa prius, quam fumantis circa aequora uidit<br>
Romano Phoebum soluentem litore currus.<br>
asciuit reges idem. nunc ultimus actis<br>
restat Carthago nostris labor. hoc sator aeui<br>
Iuppiter aeterni monet. Hannibali ecce senectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
665</span><br>
intremit aut aegros simulat mentita timores,<br>
ne finem longis tandem peperisse ruinis<br>
sit noster titulus. certe iam dextera nobis<br>
experta, et robur florentibus auximus annis.<br>
ne uero fabricate moras, sed currere sortem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
670</span><br>
hanc sinite ad ueterum delenda opprobria cladum<br>
quam mihi serua&lt;ue>re dei. sat gloria cauto<br>
non uinci pulchra est Fabio, peperitque sedendo<br>
omnia Cunctator. nobis nec Mago nec Hannon<br>
nec Gisgone satus nec Hamilcare terga dedisset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
675</span><br>
si segnes clauso traheremus proelia uallo.<br>
Sidoniusne puer uix pubescente iuuenta<br>
Laurentis potuit populos et Troia adire<br>
moenia flauentemque sacro cum gurgite Thybrim<br>
et potuit Latium longo depascere bello:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
680</span><br>
nos Libyae terris tramittere signa pigebit<br>
et Tyrias agitare domos? secura pericli<br>
litora lata patent, et opima pace quieta<br>
stat tellus. timeat tandem Carthago timeri<br>
adsueta, et nobis, quamuis Oenotria nondum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
685</span><br>
Hannibale arua uacent, superesse intellegat arma.<br>
illum ego, quem uosmet cauti consultaque uestra<br>
in Latio fecere senem, cui tertia large<br>
fundenti nostrum ducuntur lustra cruorem,<br>
illum ego ad incensas trepidantem et sera pauentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
690</span><br>
aduertam patriae sedes. an Roma uidebit<br>
turpia Agenoreae muris uestigia dextrae:<br>
Carthago immunis nostros secura labores<br>
audiet interea et portis bellabit apertis?<br>
tum uero pulset nostras iterum improbus hostis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
695</span><br>
ariete Sidonio turris, si templa suorum<br>
non ante audierit Rutulis crepitantia flammis.'<br>
&nbsp;&nbsp;&nbsp;&nbsp;&nbsp; Talibus accensi patres, fatoque uocante,<br>
consulis adnuerunt dictis, faustumque precati<br>
ut foret Ausoniae, tramittere bella dederunt.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>