<html>
	<head>
		<title>
			Dies Irae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DIES IRAE
</p>

<p class=border></P>

<p>
Dies irae, dies illa<br>
solvet saeclum in favilla:<br>
teste David cum Sibylla.
</p>

<p>
Quantus tremor est futurus,<br>
quando judex est venturus,<br>
cuncta stricte discussurus!
</p>

<p>
Tuba mirum spargens sonum<br>
per sepulcra regionum,<br>
coget omnes ante thronum.
</p>

<p>
Mors stupebit et natura,<br>
cum resurget creatura,<br>
judicanti responsura.
</p>

<p>
Liber scriptus proferetur,<br>
in quo totum continetur,<br>
unde mundus judicetur.
</p>

<p>
Judex ergo cum sedebit,<br>
quidquid latet apparebit:<br>
nil inultum remanebit.
</p>

<p>
Quid sum miser tunc dicturus?<br>
Quem patronum rogaturus,<br>
cum vix justus sit securus?
</p>

<p>
Rex tremendae majestatis,<br>
qui salvandos salvas gratis,<br>
salva me fons pietatis.
</p>

<p>
Recordare, Jesu pie,<br>
quod sum causa tuae viae:<br>
ne me perdas illa die.
</p>

<p>
Quaerens me, sedisti lassus:<br>
redemisti Crucem passus:<br>
tantus labor non sit cassus.
</p>

<p>
Juste judex ultionis,<br>
donum fac remissionis<br>
ante diem rationis.
</p>

<p>
Ingemisco, tamquam reus:<br>
culpa rubet vultus meus:<br>
supplicanti parce, Deus.
</p>

<p>
Qui Mariam absolvisti,<br>
et latronem exaudisti,<br>
mihi quoque spem dedisti.
</p>

<p>
Preces meae non sunt dignae:<br>
sed tu bonus fac benigne,<br>
ne perenni cremer igne.
</p>

<p>
Inter oves locum praesta,<br>
et ab haedis me sequestra,<br>
statuens in parte dextra.
</p>

<p>
Confutatis maledictis,<br>
flammis acribus addictis:<br>
voca me cum benedictis.
</p>

<p>
Oro supplex et acclinis,<br>
cor contritum quasi cinis:<br>
gere curam mei finis.
</p>

<p>
Lacrimosa dies illa,<br>
qua resurget ex favilla<br>
judicandus homo reus.
</p>

<p>
Huic ergo parce, Deus:<br>
pie Jesu Domine,<br>
dona eis requiem. Amen.
</p>
<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="christian.html">Christian Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>