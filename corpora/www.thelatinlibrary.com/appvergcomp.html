<html>
	<head>
		<title>
			Appendix Vergiliana
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>APPENDIX VERGILIANA</p>

<p class=border></P>

</p>

<p>
<b>DIRAE</B>
</p>

<p>
Battare, cycneas repetamus carmine uoces:<br>
diuisas iterum sedes et rura canamus,<br>
rura quibus diras indiximus, impia uota.<br>
ante lupos rapient haedi, uituli ante leones,<br>
delphini fugient pisces, aquilae ante columbas<br>
et conuersa retro rerum discordia gliscet;<br>
multa prius fient quam non mea libera auena:<br>
montibus et siluis dicam tua facta, Lycurge.<br>
&nbsp;&nbsp;&nbsp;&nbsp;&nbsp;impia. Trinacriae sterilescant gaudia uobis<br>
nec fecunda, senis nostri felicia rura,<br>
semina parturiant segetes, non pascua colles,<br>
non arbusta nouas fruges, non pampinus uuas,<br>
ipsae non siluae frondes, non flumina montes.<br>
rursus et hoc iterum repetamus, Battare, carmen:<br>
effetas Cereris sulcis condatis auenas,<br>
pallida flauescant aestu sitientia prata,<br>
immatura cadant ramis pendentia mala,<br>
desint et siluis frondes et fontibus umor, <br>
nec desit nostris deuotum carmen auenis.<br>
haec Veneris uario florentia serta decore,<br>
purpureo campos quae pingunt uerna colore<br>
(hinc aurae dulces, hinc suauis spiritus agri),<br>
mutent pestiferos aestus et taetra uenena;<br>
dulcia non oculis, non auribus ulla ferantur.<br>
sic precor, et nostris superent haec carmina uotis:<br>
ludimus et multum nostris cantata libellis,<br>
optima siluarum, formosis densa uirectis,<br>
tondemus uirides umbras, nec laeta comantis<br>
iactabis mollis ramos inflantibus auris<br>
(nec mihi saepe meum resonabit, Battare, carmen),<br>
militis impia cum succedet dextera ferro<br>
formosaeque cadent umbrae, formosior illis<br>
ipsa cades, ueteris domini felicia ligna;<br>
nequiquam: nostris potius deuota libellis<br>
ignibus aetheriis flagrabit. Iuppiter (ipse<br>
Iuppiter hanc aluit), cinis haec tibi fiat oportet.<br>
Thraecis tum Boreae spirent immania uires, <br>
Eurus agat mixtam furua caligine nubem,<br>
Africus immineat nimbis minitantibus imbrem,<br>
cum tu, cyaneo resplendens aethere, silua,<br>
non iterum dices crebro tua lydia dixti.<br>
uicinas flammae rapiant ex ordine uitis,<br>
pascantur segetes, diffusis ignibus auras<br>
transuolet, arboribus coniungat et ardor aristas.<br>
pertica qua nostros metata est impia agellos,<br>
qua nostri fines olim, cinis omnia fiat.<br>
sic precor, et nostris superent haec carmina uotis:<br>
undae, quae uestris pulsatis litora lymphis,<br>
litora, quae dulcis auras diffunditis agris,<br>
accipite has uoces: migret Neptunus in arua<br>
fluctibus et spissa campos perfundat harena;<br>
qua Vulcanus agros pastus Iouis ignibus arcet,<br>
barbara dicatur Libycae soror altera Syrtis.<br>
tristius hoc, memini, reuocasti, Battare, carmen:<br>
nigro multa mari dicunt portenta natare,<br>
monstra repentinis terrentia saepe figuris,<br>
cum subito emersere furenti corpora ponto; <br>
haec agat infesto Neptunus caeca tridenti<br>
atrum conuertens aestum maris undique uentis<br>
et fuscum cinerem canis exhauriat undis.<br>
dicantur mea rura ferum mare (nauta caueto),<br>
rura quibus diras indiximus, impia uota.<br>
si minus haec, Neptune, tuas infundimus auris,<br>
Battare, fluminibus tu nostros trade dolores:<br>
nam tibi sunt fontes, tibi semper flumina amica.<br>
[nil est quod perdam ulterius: merita omnia ditis.]<br>
flectite currentis lymphas, uaga flumina, retro,<br>
flectite et aduersis rursum diffundite campis;<br>
incurrant amnes passim rimantibus undis<br>
nec nostros seruire sinant erronibus agros.<br>
dulcius hoc, memini, reuocasti, Battare, carmen:<br>
emanent subito sicca tellure paludes,<br>
et metat hic iuncos, spicas ubi legimus olim,<br>
coculet arguti grylli caua garrula rana.<br>
tristius hoc rursum dicit mea fistula carmen: <br>
praecipitent altis fumantes montibus imbres<br>
et late teneant diffuso gurgite campos,<br>
qui dominis infesta minantes stagna relinquant.<br>
cum delapsa meos agros peruenerit unda,<br>
piscetur nostris in finibus aduena arator,<br>
aduena, ciuili qui semper crimine creuit.<br>
o male deuoti, praetorum crimina, agelli,<br>
tuque inimica tui semper Discordia ciuis,<br>
exsul ego indemnatus egens mea rura reliqui,<br>
miles ut accipiat funesti praemia belli?<br>
hinc ego de tumulo mea rura nouissima uisam,<br>
hinc ibo in siluas: obstabunt iam mihi colles,<br>
obstabunt montes, campos audire licebit:<br>
'dulcia rura ualete et Lydia dulcior illis<br>
et casti fontes et, felix nomen, agelli.'<br>
tardius, a, miserae descendite monte capellae<br>
(mollia non iterum carpetis pabula nota)<br>
tuque resiste pater: et prima nouissima nobis. <br>
intueor campos: longum manet esse sine illis.<br>
rura ualete iterum tuque, optima Lydia, salue.<br>
siue eris et si non mecum morieris utrumque.<br>
extremum carmen reuocemus, Battare, auena:<br>
dulcia amara prius fient et mollia dura,<br>
candida nigra oculi cernent et dextera laeua,<br>
migrabunt casus aliena in corpora rerum,<br>
quam tua de nostris emigret cura medullis.<br>
quamuis ignis eris, quamuis aqua, semper amabo:<br>
gaudia semper enim tua me meminisse licebit.
</p>

<p class=shortborder></p>

<p>
<b>LYDIA</B>
</p>

<p>
Inuideo uobis, agri formosaque prata,<br>
hoc formosa magis, mea quod formosa puella<br>
et uobis tacite nostrum suspirat amorem;<br>
uos nunc illa uidet, uobis mea Lydia ludit,<br>
uos nunc alloquitur, uos nunc arridet ocellis,<br>
et mea submissa meditatur carmina uoce,<br>
cantat et interea, mihi quae cantabat in aurem.<br>
inuideo uobis, agri: discetis amare. <br>
o fortunati nimium multumque beati,<br>
in quibus illa pedis niuei uestigia ponet<br>
aut roseis uiridem digitis decerpserit uuam<br>
(dulci namque tumet nondum uitecula Baccho)<br>
aut inter uarios, Veneris stipendia, flores<br>
membra reclinarit teneramque illiserit herbam<br>
et secreta meos furtim narrabit amores.<br>
gaudebunt siluae, gaudebunt mollia prata<br>
et gelidi fontes, auiumque silentia fient,<br>
tardabunt riui labentes currite lymphae,<br>
dum mea iucundas exponat cura querelas.<br>
inuideo uobis, agri: mea gaudia habetis,<br>
et uobis nunc est mea quae fuit ante uoluptas.<br>
at male tabescunt morientia membra dolore<br>
et calor infuso decedit frigore mortis,<br>
quod mea non mecum domina est: non ulla puella<br>
doctior in terris fuit aut formosior, ac, si<br>
fabula non uana est, tauro Ioue digna uel auro<br>
(Iuppiter, auertas aurem) mea sola puella est.<br>
felix taure, pater magni gregis et decus, a te <br>
uaccula non umquam secreta cubilia captans<br>
frustra te patitur siluis mugire dolorem.<br>
et pater haedorum felix semperque beate,<br>
siue petis montes praeruptos saxa pererrans<br>
siue tibi siluis noua pabula fastidire<br>
siue libet campis: tecum tua laeta capella est.<br>
et mas quodcumque est, illi sua femina iuncta<br>
interpellatos numquam plorauit amores.<br>
cur non et nobis facilis, natura, fuisti?<br>
cur ego crudelem patior tam saepe dolorem?<br>
sidera per uiridem redeunt cum pallida mundum<br>
inque uicem phoebe currens atque aureus orbis,<br>
Luna, tuus tecum est: cur non est et mea mecum?<br>
Luna, dolor nosti quid sit: miserere dolentis.<br>
Phoebe, recens in te laurus celebrauit amorem,<br>
et quae pompa deum (nisi siluis fama locuta est,<br>
omnia uos estis) secum sua gaudia gestat<br>
aut inspersa uidet mundo; quae dicere longum est.<br>
aurea quin etiam cum saecula uoluebantur, <br>
condicio similis fuerat mortalibus illis.<br>
haec quoque praetereo: notum Minoidos astrum<br>
quaeque uirum uirgo sicut captiua secuta est.<br>
laedere, caelicolae, potuit uos nostra quid aetas,<br>
condicio nobis uitae quo durior esset?<br>
ausus egon primus castos uiolare pudores<br>
sacratamque meae uittam temptare puellae<br>
immatura mea cogor nece soluere fata?<br>
istius atque utinam facti mea culpa magistra<br>
prima foret! letum uita mihi dulcius esset.<br>
non mea, non ullo moreretur tempore fama,<br>
dulcia cum Veneris furatus gaudia primus<br>
dicerer atque ex me dulcis foret orta uoluptas.<br>
nunc mihi non tantum tribuerunt impia uota<br>
auctor ut occulti noster foret error amoris:<br>
Iuppiter ante, sui semper mendacia factus,<br>
cum Iunone, prius coniunx quam dictus uterque est,<br>
gaudia libauit dulcem furatus amorem.<br>
et moechum tenera gauisa est laedere in herba <br>
purpureos flores, quos insuper accumbebat,<br>
grandia formoso supponens gaudia collo<br>
(tum, credo, fuerat Mauors distentus in armis,<br>
nam certe Vulcanus opus faciebat, et illi<br>
tristi turpabat malas fuligine barbam).<br>
non Aurora nouos etiam plorauit amores<br>
atque rubens oculos roseo celauit amictu?<br>
talia caelicolae. numquid minus aurea proles?<br>
ergo quod deus atque heros, cur non minor aetas?<br>
infelix ego, non illo qui tempore natus,<br>
quo facilis natura fuit. sors o mea laeua<br>
nascendi miserumque genus, quo sera libido est.<br>
tantum uita meae cordis fecere rapinam,<br>
ut maneam quod uix oculis cognoscere possis.
</p>

<p class=shortborder></p>

<p>
<b>CVLEX</B>
</p>

<p>
Lusimus, Octaui, gracili modulante Thalia<br>
atque ut araneoli tenuem formauimus orsum;<br>
lusimus: haec propter culicis sint carmina docta,<br>
omnis et historiae per ludum consonet ordo<br>
notitiaeque ducum uoces, licet inuidus adsit.<br>
quisquis erit culpare iocos musamque paratus,<br>
pondere uel culicis leuior famaque feretur.<br>
posterius grauiore sono tibi musa loquetur<br>
nostra, dabunt cum securos mihi tempora fructus,<br>
ut tibi digna tuo poliantur carmina sensu.<br>
&nbsp;&nbsp;&nbsp;&nbsp;&nbsp;Latonae magnique Iouis decus, aurea proles,<br>
Phoebus erit nostri princeps et carminis auctor<br>
et recinente lyra fautor, siue educat illum<br>
Arna Chimaeraeo Xanthi perfusa liquore<br>
seu decus Asteriae seu qua Parnasia rupes<br>
hinc atque hinc patula praepandit cornua fronte<br>
Castaliaeque sonans liquido pede labitur unda.<br>
quare, Pierii laticis decus, ite, sorores<br>
Naides, et celebrate deum ludente chorea.<br>
et tu, sancta Pales, ad quam uentura recurrunt <br>
agrestum bona fetura; sit cura tenentis<br>
aerios nemorum cultus siluasque uirentes:<br>
te cultrice uagus saltus feror inter et antra.<br>
&nbsp;&nbsp;&nbsp;&nbsp;&nbsp;et tu, cui meritis oritur fiducia chartis,<br>
Octaui uenerande, meis adlabere coeptis,<br>
sancte puer, tibi namque canit non pagina bellum<br>
triste Iouis ponitque [canit non pagina bellum]<br>
Phlegra, Giganteo sparsa est quae sanguine tellus,<br>
nec Centaureos Lapithas compellit in enses;<br>
urit Ericthonias Oriens non ignibus arces,<br>
non perfossus Athos nec magno uincula ponto<br>
iacta meo quaerent iam sera uolumine famam,<br>
non Hellespontus pedibus pulsatus equorum,<br>
Graecia cum timuit uenientis undique Persas;<br>
mollia sed tenui decurrens carmina uersu<br>
uiribus apta suis Phoebo duce ludere gaudet.<br>
hoc tibi, sancte puer; memorabilis et tibi certet<br>
gloria perpetuum lucens mansura per aeuum,<br>
et tibi sede pia maneat locus, et tibi sospes<br>
debita felices memoretur uita per annos,<br>
grata bonis lucens. sed nos ad coepta feramur.<br>
&nbsp;&nbsp;&nbsp;&nbsp;&nbsp;igneus aetherias iam sol penetrabat in arces<br>
candidaque aurato quatiebat lumina curru,<br>
crinibus et roseis tenebras Aurora fugarat:<br>
propulit e stabulis ad pabula laeta capellas<br>
pastor et excelsi montis iuga summa petiuit,<br>
lurida qua patulos uelabant gramina colles. <br>
iam siluis dumisque uagae, iam uallibus abdunt<br>
corpora, iamque omni celeres e parte uagantes<br>
tondebant tenero uiridantia gramina morsu.<br>
scrupea desertas haerebant ad caua rupes,<br>
pendula proiectis carpuntur et arbuta ramis,<br>
densaque uirgultis auide labrusca petuntur.<br>
haec suspensa rapit carpente cacumina morsu<br>
uel salicis lentae uel quae noua nascitur alnus,<br>
haec teneras fruticum sentes rimatur, at illa<br>
imminet in riui praestantis imaginis undam.<br>
&nbsp;&nbsp;&nbsp;&nbsp;&nbsp;o bona pastoris (si quis non pauperis usum<br>
mente prius docta fastidiat et probet illis<br>
somnia luxuriae spretis) incognita curis<br>
quae lacerant auidas inimico pectore mentes.<br>
si non Assyrio fuerint bis lota colore<br>
Attalicis opibus data uellera, si nitor auri<br>
sub laqueare domus animum non angit auarum<br>
picturaeque decus, lapidum nec fulgor in ulla<br>
cognitus utilitate manet, nec pocula gratum<br>
Alconis referent Boethique toreuma, nec Indi<br>
conchea baca maris pretio est, at pectore puro<br>
saepe super tenero prosternit gramine corpus,<br>
florida cum tellus, gemmantis picta per herbas,<br>
uere notat dulci distincta coloribus arua;<br>
atque illum calamo laetum recinente palustri<br>
otiaque inuidia degentem et fraude remota <br>
pollentemque sibi uiridi cum palmite lucens<br>
Tmolia pampineo subter coma uelat amictu.<br>
illi sunt gratae rorantes lacte capellae<br>
et nemus et fecunda Pales et uallibus intus<br>
semper opaca nouis manantia fontibus antra.<br>
quis magis optato queat esse beatior aeuo<br>
quam qui mente procul pura sensuque probando<br>
non auidas agnouit opes nec tristia bella<br>
nec funesta timet ualidae certamina classis<br>
nec, spoliis dum sancta deum fulgentibus ornet<br>
templa uel euectus finem transcendat habendi,<br>
aduersum saeuis ultro caput hostibus offert?<br>
illi falce deus colitur non arte politus,<br>
ille colit lucos, illi Panchaia tura<br>
floribus agrestes herbae uariantibus adsunt,<br>
illi dulcis adest requies et pura uoluptas,<br>
libera, simplicibus curis: huic imminet, omnis<br>
derigit huc sensus, haec cura est subdita cordi,<br>
quolibet ut requie uictu contentus abundet<br>
iucundoque liget languentia corpora somno.<br>
o pecudes, o Panes et o gratissima tempe<br>
fontis Hamadryadum, quarum non diuite cultu<br>
aemulus Ascraeo pastor sibi quisque poetae<br>
securam placido traducit pectore uitam.<br>
&nbsp;&nbsp;&nbsp;&nbsp;&nbsp;talibus in studiis baculo dum nixus apricas<br>
pastor agit curas et dum non arte canora <br>
compacta solitum modulatur harundine carmen,<br>
tendit ineuectus radios Hyperionis ardor<br>
lucidaque aetherio ponit discrimina mundo,<br>
qua iacit Oceanum flammas in utrumque rapaces.<br>
et iam compellente uagae pastore capellae<br>
ima susurrantis repetebant ad uada lymphae<br>
quae subter uiridem residebant caerula muscum.<br>
iam medias operum partes euectus erat sol,<br>
cum densas pastor pecudes cogebat in umbras.<br>
ut procul aspexit luco residere uirenti,<br>
Delia diua, tuo, quo quondam uicta furore<br>
uenit Nyctelium fugiens Cadmeis Agaue,<br>
infandas scelerata manus et caede cruenta,<br>
quae gelidis bacchata iugis requieuit in antro<br>
posterius poenam nati de morte datura;<br>
hic etiam uiridi ludentes Panes in herba<br>
et Satyri Dryadesque chorus egere puellae<br>
Naiadum in coetu. non tantum Oeagrius Hebrum<br>
restantem tenuit ripis siluasque canendo<br>
quantum te, pernix, remorantem, diua, chorea<br>
multa tuo laetae fundentes gaudia uultu,<br>
ipsa loci natura domum resonante susurro<br>
quis dabat et dulci fessas refouebat in umbra.<br>
nam primum prona surgebant ualle patentes <br>
aeriae platanus, inter quas impia lotos,<br>
impia, quae socios Ithaci maerentis abegit,<br>
hospita dum nimia tenuit dulcedine captos.<br>
at, quibus ignipedum curru proiectus equorum<br>
ambustus Phaethon luctu mutauerat artus,<br>
Heliades, teneris implexae bracchia truncis,<br>
candida fundebant tentis uelamina ramis.<br>
posterius cui Demophoon aeterna reliquit<br>
perfidiam lamentandi mala; perfide multis,<br>
perfide Demophoon et nunc deflende puellis.<br>
quam comitabantur, fatalia carmina, quercus,<br>
quercus ante datae Cereris quam semina uitae<br>
(illas Triptolemi mutauit sulcus aristis).<br>
hic magnum Argoae naui decus addita pinus<br>
proceros decorat siluas hirsuta per artus<br>
ac petit aeriis contingere motibus astra.<br>
ilicis et nigrae species nec laeta cupressus<br>
umbrosaeque manent fagus hederaeque ligantes<br>
bracchia, fraternos plangat ne populus ictus,<br>
ipsaeque ascendunt ad summa cacumina lentae<br>
pinguntque aureolos uiridi pallore corymbos.<br>
quis aderat ueteris myrtus non nescia fati.<br>
at uolucres patulis residentes dulcia ramis<br>
carmina per uarios edunt resonantia cantus.<br>
his suberat gelidis manans e fontibus unda, <br>
quae leuibus placidum riuis sonat orta liquorem;<br>
et quaqua geminas auium uox obstrepit aures,<br>
hac querulae referunt uoces quis nantia limo<br>
corpora lympha fouet; sonitus alit aeris echo,<br>
argutis et cuncta fremunt ardore cicadis.<br>
at circa passim fessae cubuere capellae<br>
excelsis subter dumis, quos leniter adflans<br>
aura susurrantis poscit confundere uenti.<br>
&nbsp;&nbsp;&nbsp;&nbsp;&nbsp;pastor, ut ad fontem densa requieuit in umbra,<br>
mitem concepit proiectus membra soporem,<br>
anxius insidiis nullis, sed lentus in herbis<br>
securo pressos somno mandauerat artus.<br>
stratus humi dulcem capiebat corde quietem,<br>
ni Fors incertos iussisset ducere casus.<br>
nam solitum uoluens ad tempus tractibus isdem<br>
immanis uario maculatus corpore serpens,<br>
mersus ut in limo magno subsideret aestu,<br>
obuia uibranti carpens, grauis aere, lingua<br>
squamosos late torquebat motibus orbes:<br>
tollebant aurae uenientis ad omnia uisus.<br>
iam magis atque magis corpus reuolubile uoluens<br>
(attollit nitidis pectus fulgoribus et se<br>
sublimi ceruice caput, cui crista superne<br>
edita purpureo lucens maculatur amictu <br>
aspectuque micant flammarum lumina toruo)<br>
metabat sese circum loca, cum uidet ingens<br>
aduersum recubare ducem gregis. acrior instat<br>
lumina diffundens intendere et obuia toruus<br>
saepius arripiens infringere, quod sua quisquam<br>
ad uada uenisset. naturae comparat arma:<br>
ardet mente, furit stridoribus, intonat ore,<br>
flexibus euersis torquentur corporis orbes,<br>
manant sanguineae per tractus undique guttae,<br>
spiritibus rumpit fauces. cui cuncta parantur,<br>
paruulus hunc prior umoris conterret alumnus<br>
et mortem uitare monet per acumina; namque,<br>
qua diducta genas pandebant lumina gemmis,<br>
hac senioris erat naturae pupula telo<br>
icta leui, cum prosiluit furibundus et illum<br>
obtritum morti misit, cui dissitus omnis<br>
spiritus et cessit sensus. tum torua tenentem<br>
lumina respexit serpentem comminus; inde<br>
impiger, exanimis, uix compos mente refugit<br>
et ualidum dextra detraxit ab arbore truncum<br>
(qui casus sociarit opem numenue deorum<br>
prodere sit dubium, ualuit sed uincere talis<br>
horrida squamosi uoluentia membra draconis) <br>
atque reluctantis crebris foedeque petentis<br>
ictibus ossa ferit, cingunt qua tempora cristae;<br>
et quod erat tardus somni languore remoti<br>
nescius aspiciens timor obcaecauerat artus,<br>
hoc minus implicuit dira formidine mentem.<br>
quem postquam uidit caesum languescere, sedit.<br>
&nbsp;&nbsp;&nbsp;&nbsp;&nbsp;iam quatit et biiuges oriens Erebeis equos nox<br>
et piger aurata procedit Vesper ab Oeta,<br>
cum grege compulso pastor duplicantibus umbris<br>
uadit et in fessos requiem dare comparat artus.<br>
cuius ut intrauit leuior per corpora somnus<br>
languidaque effuso requierunt membra sopore,<br>
effigies ad eum culicis deuenit et illi<br>
tristis ab euentu cecinit conuicia mortis.<br>
'quis' inquit 'meritis ad quae delatus acerbas<br>
cogor adire uices! tua dum mihi carior ipsa<br>
uita fuit uita, rapior per inania uentis.<br>
tu lentus refoues iucunda membra quiete<br>
ereptus taetris e cladibus, at mea manes<br>
uiscera Lethaeas cogunt transnare per undas.<br>
praeda Charonis agor. uiden ut flagrantia taedis<br>
limina collucent infestis omnia templis!<br>
obuia Tisiphone, serpentibus undique compta,<br>
et flammas et saeua quatit mihi uerbera; pone <br>
Cerberus (ut diris flagrant latratibus ora!),<br>
anguibus hinc atque hinc horrent cui colla reflexis<br>
sanguineique micant ardorem luminis orbes.<br>
heu, quid ab officio digressa est gratia, cum te<br>
restitui superis leti iam limine ab ipso?<br>
praemia sunt pietatis ubi, pietatis honores?<br>
in uanas abiere uices. et rure recessit<br>
Iustitia et prior illa Fides. instantia uidi<br>
alterius, sine respectu mea fata relinquens.<br>
ad pariles agor euentus: fit poena merenti.<br>
poena sit exitium, modo sit dum grata uoluntas.<br>
existat par officium. feror auia carpens,<br>
auia Cimmerios inter distantia lucos,<br>
quem circa tristes densentur in omnia poenae.<br>
nam uinctus sedet immanis serpentibus Otos,<br>
deuinctum maestus procul aspiciens Ephialten,<br>
conati quondam cum sint inscendere mundum;<br>
et Tityos, Latona, tuae memor anxius irae<br>
(implacabilis ira nimis) iacet alitis esca.<br>
terreor, a, tantis insistere, terreor, umbris.<br>
ad Stygias reuocatus aquas uix ultimus amni<br>
restat nectareas diuum qui prodidit escas,<br>
gutturis arenti reuolutus in omnia sensu. <br>
quid, saxum procul aduerso qui monte reuoluit,<br>
contempsisse dolor quem numina uincit acerbans<br>
otia quaerentem frustra sibi? ite, puellae,<br>
ite, quibus taedas accendit tristis Erinys.<br>
sicut Hymen praefata dedit conubia mortis<br>
atque alias alio densas super agmine turmas,<br>
impietate fera uecordem Colchida matrem,<br>
anxia sollicitis meditantem uulnera natis;<br>
iam Pandionia miserandas prole puellas,<br>
quarum uox Ityn edit Ityn, quo Bistonius rex<br>
orbus epops maeret uolucres euectus in auras.<br>
at discordantes Cadmeo semine fratres<br>
iam truculenta ferunt infestaque lumina corpus<br>
alter in alterius, iamque auersatus uterque,<br>
impia germani manat quod sanguine dextra.<br>
eheu mutandus numquam labor! auferor ultra<br>
in diuersa magis, distantia nomina cerno;<br>
Elysiam tranandus agor delatus ad undam.<br>
obuia Persephone comites heroidas urget<br>
aduersas praeferre faces. Alcestis ab omni <br>
inuiolata uacat cura, quod saeua mariti<br>
in Chalcodoniis Admeti fata morata est.<br>
ecce Ithaci coniunx semper decus, Icariotis,<br>
femineum concepta manet, manet et procul illa<br>
turba ferox iuuenum telis confixa procorum.<br>
quid, misera Eurydice, tanto maerore recesti,<br>
poenaque respectus et nunc manet Orpheos in te?<br>
audax ille quidem, qui mitem Cerberon umquam<br>
credidit aut ulli Ditis placabile numen,<br>
nec timuit Phlegethonta furentem ardentibus undis<br>
nec maesta obtenta Ditis ferrugine regna<br>
defossasque domos ac Tartara nocte cruenta<br>
obsita nec faciles Ditis sine iudice sedes,<br>
iudice, qui uitae post mortem uindicat acta.<br>
sed fortuna ualens audacem fecerat ante.<br>
iam rapidi steterant amnes et turba ferarum<br>
blanda uoce sequax regionem insederat orphei;<br>
iamque imam uiridi radicem mouerat alte<br>
quercus humo [steterant amnes] siluaeque sonorae<br>
sponte sua cantus rapiebant cortice auara. <br>
labentis biiuges etiam per sidera Lunae<br>
pressit equos et tu currentis, menstrua uirgo,<br>
auditura lyram tenuisti nocte relicta.<br>
haec eadem potuit, Ditis, te uincere, coniunx,<br>
Eurydicenque uiro ducendam reddere. non fas,<br>
non erat in uitam diuae exorabile mortis.<br>
illa quidem nimium manes experta seueros<br>
praeceptum signabat iter nec rettulit intus<br>
lumina nec diuae corrupit munera lingua;<br>
sed tu crudelis, crudelis tu magis, Orpheu,<br>
oscula cara petens rupisti iussa deorum.<br>
dignus amor uenia, ueniam si Tartara nossent;<br>
peccatum meminisse graue est. uos sede piorum,<br>
uos manet heroum contra manus. hic et uterque<br>
Aeacides (Peleus namque et Telamonia uirtus<br>
per secura patris laetantur numina, quorum<br>
conubiis Venus et Virtus iniunxit honorem:<br>
hunc rapuit ferit, ast illum Nereis amauit)<br>
assidet, hic iuuenes, sociatae gloria sortis,<br>
alter in excisum referens a nauibus ignis<br>
Argolicis Phrygios torua feritate repulsos;<br>
(o quis non referat talis diuortia belli,<br>
quae Troiae uidere uiri uidereque Graii, <br>
Teucria cum magno manaret sanguine tellus<br>
et Simois Xanthique liquor, Sigeaque propter<br>
litora cum Troas saeui ducis Hectoris ira<br>
uidere in classes inimica mente Pelasgas<br>
uulnera tela neces ignes inferre paratos?<br>
ipsa iugis namque Ida potens feritatis, ab ipsa<br>
Ida faces altrix cupidis praebebat alumnis,<br>
omnis ut in cineres Rhoetei litoris ora<br>
classibus ambustis flamma lacrimante daretur.<br>
hinc erat oppositus contra Telamonius heros<br>
obiectoque dabat clipeo certamina, et illinc<br>
Hector erat, Troiae summum decus, acer uterque,<br>
fluminibus ueluti fragor et libet in se . . .<br>
tegminibus telisque super [Sigeaque praeter]<br>
eriperet reditus, alter Vulcania ferro<br>
uulnera protectus depellere nauibus instat.)<br>
hos erat Aeacides uultu laetatus honores,<br>
Dardaniaeque alter fuso quod sanguine campis<br>
Hector lustrauit deuicto corpore Troiam.<br>
rursus acerba fremunt, Paris hunc quod letat et huius<br>
arma dolis Ithaci uirtus quod concidit icta.<br>
huic gerit auersos proles Laertia uultus,<br>
et iam Strymonii Rhesi uictorque Dolonis <br>
Pallade iam laetatur ouans rursusque tremescit:<br>
iam Ciconas iamque horret atrox lestrigone . . .;<br>
illum Scylla rapax canibus succincta Molossis,<br>
Aetnaeusque Cyclops, illum metuenda Charybdis<br>
pallentesque lacus et squalida Tartara terrent.<br>
hic et Tantaleae generamen prolis Atrides<br>
adsidet, Argiuum lumen, quo flamma regente<br>
Doris Ericthonias prostrauit funditus arces.<br>
reddidit, heu, Graiius poenas tibi, Troia, ruenti,<br>
Hellespontiacis obiturus reddidit undis.<br>
illa uices hominum testata est copia quondam,<br>
ne quisquam propriae fortunae munere diues<br>
iret ineuectus caelum super: omne propinquo<br>
frangitur inuidiae telo decus. ibat in altum<br>
uis Argea petens patriam ditataque praeda<br>
arcis Ericthoniae; comes huic erat aura secunda<br>
per placidum cursu pelagus; Nereis ab unda<br>
signa dabat passim flexis super alta carinis,<br>
cum seu caelesti fato seu sideris ortu<br>
undique mutatur caeli nitor, omnia uentis,<br>
omnia turbinibus sunt anxia; iam maris unda<br>
sideribus certat consurgere, iamque superne <br>
corripere et soles et sidera cuncta minatur<br>
ac ruere in terras caeli fragor. hic modo laetans<br>
copia nunc miseris circumdatur anxia fatis<br>
immoriturque super fluctus et saxa Capherei,<br>
Euboicas aut per cautes Aegaeaque late<br>
litora, cum Phrygiae passim uaga praeda peremptae<br>
omnis in aequoreo fluitat iam naufraga fluctu.<br>
hic alii resident pariles uirtutis honore<br>
heroes mediisque siti sunt sedibus omnes,<br>
omnes, Roma decus magni quos suspicit orbis.<br>
hic Fabii Deciique, hic est et Horatia uirtus,<br>
hic et fama uetus numquam moritura Camilli,<br>
Curtius et, mediis quem quondam sedibus Vrbis<br>
deuotum bellis consumpsit gurges in unda,<br>
Mucius et prudens ardorem corpore passus,<br>
cui cessit Lydi timefacta potentia regis,<br>
hic Curius clarae socius uirtutis et ille<br>
Flaminius, deuota dedit qui corpora flammae.<br>
iure igitur talis sedes pietatis honores<br>
Scipiadasque duces, quorum deuota triumphis<br>
moenia rapidis Libycae Carthaginis horrent.<br>
illi laude sua uigeant: ego Ditis opacos<br>
cogor adire lacus uiduos, a, lumine Phoebi<br>
et uastum Phlegethonta pati, quo, maxime Minos,<br>
conscelerata pia discernis uincula sede.<br>
ergo iam causam mortis, iam dicere uitae<br>
uerberibus saeuae cogunt ab iudice Poenae,<br>
cum mihi tu sis causa mali nec conscius adsis;<br>
sed tolerabilibus curis haec immemor audis<br>
et tamen ut uadis dimittes omnia uentis.<br>
digredior numquam rediturus: tu cole fontes<br>
et uiridis nemorum siluas et pascua laetus,<br>
at mea diffusas rapiantur dicta per auras.'<br>
dixit et extrema tristis cum uoce recessit.<br>
&nbsp;&nbsp;&nbsp;&nbsp;&nbsp;hunc ubi sollicitum dimisit inertia uitae<br>
interius grauiter regementem, nec tulit ultra<br>
sensibus infusum culicis de morte dolorem,<br>
quantumcumque sibi uires tribuere seniles<br>
(quis tamen infestum pugnans deuicerat hostem),<br>
riuum propter aquae uiridi sub fronde latentem <br>
conformare locum capit impiger. hunc et in orbem<br>
destinat ac ferri capulum repetiuit in usum,<br>
gramineam ut uiridi foderet de caespite terram.<br>
iam memor inceptum peragens sibi cura laborem<br>
congestum cumulauit opus, atque aggere multo<br>
telluris tumulus formatum creuit in orbem.<br>
quem circum lapidem leui de marmore formans<br>
conserit, assiduae curae memor. hic et acanthos<br>
et rosa purpureum crescent pudibunda ruborem<br>
et uiolae omne genus; hic est et Spartica myrtus<br>
atque hyacinthos et hic Cilici crocus editus aruo,<br>
laurus item Phoebi decus ingens, hic rhododaphne<br>
liliaque et roris non auia cura marini<br>
herbaque turis opes priscis imitata Sabina<br>
chrysanthusque hederaeque nitor pallente corymbo<br>
et bocchus Libyae regis memor, hic amarantus<br>
bumastusque uirens et semper florida tinus;<br>
non illinc narcissus abest, cui gloria formae<br>
igne Cupidineo proprios exarsit in artus;<br>
et, quoscumque nouant uernantia tempora flores,<br>
his tumulus super inseritur. tum fronte locatur<br>
elogium, tacita firmat quod littera uoce:<br>
parve cvlex pecvdvm cvstos tibi tale merenti<br>
fvneris officivm vitae pro mvnere reddit.
</p>

<p class=shortborder></p>

<p>
<b>AETNA</B>
</p>

<p>
Aetna mihi ruptique cauis fornacibus ignes<br>
et quae tam fortes uoluant incendia causae,<br>
quid fremat imperium, quid raucos torqueat aestus,<br>
carmen erit. dexter uenias mihi carminis auctor,<br>
seu te Cynthos habet, seu Delo gratior Hyla,<br>
seu tibi Dodone potior, tecumque fauentes<br>
in noua Pierio properent a fonte sorores<br>
uota: per insolitum Phoebo duce tutius itur.<br>
&nbsp;&nbsp;&nbsp;&nbsp;&nbsp;aurea securi quis nescit saecula regis,<br>
cum domitis nemo Cererem iactaret in aruis<br>
uenturisque malas prohiberet fructibus herbas,<br>
annua sed saturae complerent horrea messes,<br>
ipse suo flueret Bacchus pede mellaque lentis<br>
penderent foliis et pingui Pallas oliua<br>
secretos amnis ageret tum gratia ruris?<br>
non cessit cuiquam melius sua tempora nosse.<br>
ultima quis tacuit iuuenum certamina, Colchos?<br>
quis non Argolico defleuit Pergamon igni<br>
inpositam et tristi natorum funere mentem <br>
auersumue diem sparsumue in semina dentem?<br>
quis non periurae doluit mendacia puppis,<br>
desertam uacuo Minoida litore questus,<br>
quicquid et antiquum iactata est fabula carmen?<br>
fortius ignotas molimur pectore curas:<br>
qui tanto motus operi, quae tanta perenni<br>
explicet in densum flammas et trudat ab imo<br>
ingenti sonitu moles et proxima quaeque<br>
ignibus irriguis urat, mens carminis haec est.<br>
&nbsp;&nbsp;&nbsp;&nbsp;&nbsp;principio ne quem capiat fallacia uatum<br>
sedes esse dei tumidisque e faucibus ignem<br>
Vulcani ruere et clausis resonare cauernis<br>
festinantis opus. non est tam sordida diuis<br>
cura neque extremas ius est demittere in artes<br>
sidera: subducto regnant sublimia caelo<br>
illa neque artificum curant tractare laborem.<br>
&nbsp;&nbsp;&nbsp;&nbsp;&nbsp;discrepat a prima facies haec altera uatum:<br>
illis Cyclopas memorant fornacibus usos,<br>
cum super incudem numerosa in uerbera fortes<br>
horrendum magno quaterent sub pondere fulmen<br>
armarentque Iouem: turpe et sine pignore carmen.<br>
&nbsp;&nbsp;&nbsp;&nbsp;&nbsp;proxima uiuaces Aetnaei uerticis ignes<br>
impia sollicitat Phlegraeis fabula castris.<br>
temptauere, nefas, olim detrudere mundo<br>
sidera captiuique Iouis transferre gigantes<br>
imperium et uicto leges inponere caelo.<br>
his natura sua est aluo tenus: ima per orbes <br>
squameus intortos sinuat uestigia serpens.<br>
construitur magnis ad proelia montibus agger,<br>
Pelion Ossa premit, summus premit Ossan Olympus.<br>
iam coaceruatas nituntur scandere moles,<br>
impius et miles metuentia comminus astra<br>
prouocat, infestus cunctos ad proelia diuos<br>
prouocat admotisque tertia sidera signis.<br>
Iuppiter et caelo metuit dextramque coruscam<br>
armatus flamma remouet caligine mundum.<br>
incursant uasto primum clamore gigantes.<br>
hinc magno tonat ore pater geminantque fauentes<br>
undique discordi sonitum simul agmine uenti;<br>
densa per attonitas rumpuntur fulmina nubes,<br>
atque in bellandum quae cuique potentia diuum<br>
in commune uenit; iam patri dextera Pallas<br>
et Mars laeuus erat, iam cetera turba deorum<br>
stant utrimque deus; ualidos tum Iuppiter ignis<br>
increpat et uicto proturbat fulmine montes:<br>
illinc deuictae uerterunt terga ruina<br>
infestae diuis acies atque impius hostis <br>
praeceps cum castris agitur materque iacentis<br>
impellens uictos. tum pax est reddita mundo,<br>
tum liber cessat uenit per sidera caelum<br>
defensique decus mundi nunc redditur astris.<br>
gurgite Trinacrio morientem Iuppiter Aetna<br>
obruit Enceladon, uasto qui pondere montis<br>
aestuat et petulans expirat faucibus ignem.<br>
&nbsp;&nbsp;&nbsp;&nbsp;&nbsp;haec est mendosae uulgata licentia famae.<br>
uatibus ingenium est, hinc audit nobile carmen<br>
plurima pars scenae rerum est fallacia uates<br>
sub terris nigros uiderunt carmine manes<br>
atque inter cineres Ditis pallentia regna<br>
mentiti uates Stygias undasque canentes.<br>
hi Tityon poena strauere in iugera foedum;<br>
sollicitant illi te circum, Tantale, poena<br>
sollicitantque siti; Minos, tuaque, Aeace, in umbris<br>
iura canunt idemque rotant Ixionis orbem;<br>
quicquid et ulterius falsi sibi conscia terret<br>
nec tu, terra, satis: speculantur numina diuum<br>
nec metuunt oculos alieno admittere caelo.<br>
norunt bella deum, norunt abscondita nobis<br>
coniugia et falsa quotiens sub imagine peccet<br>
taurus in Europen, in Ledam candidus ales<br>
Iuppiter, ut Danaae pretiosus fluxerit imber.<br>
debita carminibus libertas ista, sed omnis<br>
in uero mihi cura: canam quo feruida motu<br>
aestuet Aetna nouosque rapax sibi congerat ignes.<br>
&nbsp;&nbsp;&nbsp;&nbsp;&nbsp;quacumque inmensus se terrae porrigit orbis<br>
extremique maris curuis incingitur undis,<br>
non totum est solidum, denso namque omnis hiatu<br>
secta est intus humus penitusque cauata latebris<br>
exiles suspensa uias agit: utque animanti<br>
per tota errantes percurrunt corpora uenae<br>
ad uitam sanguis omnis qua commeat, idem<br>
terra foraminibus conceptas digerit auras.<br>
scilicet aut olim diuiso corpore mundi<br>
in maria ac terras et sidera, sors data caelo<br>
prima, secuta maris, deseditque infima tellus,<br>
sed tortis rimosa cauis et, qualis aceruus<br>
exilit inparibus iactis ex tempore saxis <br>
ut crebro introrsus spatio uacat acta charibdis<br>
pendeat in sese, simili quoque terra figura<br>
in tenuis laxata uias non omnis in artum<br>
nec stipata coit; siue illi causa uetustas<br>
nec nata est facies; seu liber spiritus intra<br>
effugiens molitur iter; seu nympha perenni<br>
edit humum lima furtimque obstantia mollit;<br>
aut etiam inclusi solidum uicere uapores<br>
atque igni quaesita uia est; siue omnia certis<br>
pugnauere locis: non est hic causa docenda,<br>
dum stet opus causae. quis enim non credit inanis<br>
esse sinus penitus, tantos emergere fontis<br>
cum uidet hac torrens uno se mergere hiatu?<br>
nam ille ex tenui uocemque agat apta necesse est<br>
confluuia errantes arcessant undique uenas <br>
et trahat ex pleno quod fortem contrahat amnem.<br>
flumina quin etiam latis currentia riuis<br>
occasus habuere suos: aut illa uorago<br>
derepta in praeceps fatali condidit ore,<br>
aut occulta fluunt tectis adoperta cauernis<br>
atque inopinatos referunt procul edita cursus.<br>
quod nisi diuersos emittat terra canales<br>
hospitium fluuium aut semita nulla profecto<br>
fontibus et riuis constet uia pigraque tellus<br>
conferta in solidum segni sub pondere cesset.<br>
quod si praecipiti conduntur flumina terra,<br>
condita si redeunt, si quaedam incognita surgunt,<br>
haud mirum clausis etiam si libera uentis<br>
spiramenta latent. certis tibi pignora rebus<br>
atque oculis haesura tuis dabit ordine tellus.<br>
inmensos plerumque sinus et iugera pessum<br>
intercepta licet densaeque abscondita nocti<br>
prospectare: procul chaos ac sine fine ruina est. <br>
cernis et in siluis spatiosa cubilia retro<br>
antraque demersas penitus fodisse latebras:<br>
incomperta uia est aeri tantum effugit ultra<br>
argumenta dabunt ignoti uera profundi:<br>
tu modo subtiles animo duce percipe causas<br>
occultamque fidem manifestis abstrahe rebus.<br>
nam quo liberior quoque est animosior ignis<br>
semper in inclusis, nec uentis segnior ira est,<br>
sub terra penitus moueant hoc plura necesse est,<br>
uincla magis soluant, magis hoc obstantia pellant.<br>
nec tantum in rigidos exit contenta canales<br>
uis animae flammaeue; ruit qua proxima cedunt<br>
obliquumque secat qua uisa tenerrima claustra.<br>
hinc terrae tremor, hinc motus, ubi densus hiantis<br>
spiritus exagitat uenas cessantiaque urget.<br>
quod si spissa foret, solido si staret in omni, <br>
nulla daret miranda sui spectacula tellus<br>
pigraque et in pondus conferta immobilis esset.<br>
&nbsp;&nbsp;&nbsp;&nbsp;&nbsp;sed summis si forte putas concrescere causis<br>
tantum opus et summis alimentum uiribus, ora<br>
qua patula in promptu cernis uastosque recessus,<br>
falleris et nondum in certo tibi lumine res est.<br>
quippe, ubi quod teneat uentos acuatque morantis<br>
in uacuo defit, cessant, tantumque profundi<br>
explicat errantis et in ipso limine tardat.<br>
namque illuc, quodcumque uacans hiat, impetus omnis,<br>
at sese introitu soluunt adituque patenti<br>
conceptae languent uires animosque remittunt.<br>
angustis opus est, ut turbent, faucibus: illic <br>
feruet opus densaque premit premiturque ruina<br>
nunc Euri Boreaeque Notus, nunc huius uterque.<br>
hinc uenti rabies, hinc saeuo quassa citatu<br>
fundamenta soli trepidant urbesque caducae.<br>
inde, neque est aliud, si fas est credere, mundo<br>
uenturam antiqui faciem, ueracius omen.<br>
&nbsp;&nbsp;&nbsp;&nbsp;&nbsp;haec primo constat species naturaque terrae:<br>
introrsus cessante solo trahit undique uenas.<br>
&nbsp;&nbsp;&nbsp;&nbsp;&nbsp;Aetna sui manifesta fides et proxima uero est.<br>
non illic duce me occultas scrutabere causas;<br>
occurrent oculis ipsae cogentque fateri.<br>
plurima namque patent illi miracula monti:<br>
hinc uasti terrent aditus merguntque profundo,<br>
porrigit hinc artus penitusque exaestuat intra,<br>
hinc scissae rupes obstant discordiaque ingens,<br>
inter opus nectunt aliae mediumque coercent<br>
pars igni indomitae, pars ignes ferre coactae.<br>
[ut maior species et ne succurrat inanis] <br>
haec operis uisenda sacri faciesque domusque,<br>
haec illi sedes tantarumque area rerum est.<br>
&nbsp;&nbsp;&nbsp;&nbsp;&nbsp;nunc opus artificem incendi causamque reposcit,<br>
non illam paruo aut tenui discrimine signis<br>
mille sub exiguo ponent tibi tempora uera.<br>
res oculos ducent, res ipsae credere cogent;<br>
quin etiam tactu moneant, contingere tuto<br>
si liceat; prohibent flammae custodiaque ignis<br>
illi operi est, arcent aditus diuinaque rerum<br>
[ut maior species et ne succurrat inanis]<br>
cura sine arbitrio est: eadem procul omnia cernes.<br>
nec tamen est dubium penitus quid torqueat Aetnam,<br>
aut quis mirandus tantae faber imperet arti. <br>
pellitur exustae glomeratim nimbus harenae,<br>
flagrantes properant moles, uoluuntur ab imo<br>
fundamenta, fragor tota nunc rumpitur Aetna,<br>
nunc fusca pallent incendia mixta ruina.<br>
ipse procul tantos miratur Iuppiter ignes,<br>
neue sepulta noui surgant in bella gigantes,<br>
neu Ditem regni pudeat, neu Tartara caelo<br>
uertat, in occulto tantum tremit omniaque extra<br>
congeries operit saxorum et putris harenae.<br>
quae nec sponte sua saliunt nec corporis ullis<br>
subiectata cadunt robusti uiribus: omnes<br>
exagitant uenti turbas ac uertice saeuo<br>
in densum conlecta rotant uoluuntque profundo.<br>
haec causa expectata ruunt incendia montis.<br>
spiritus inflatis nomen, languentibus aer.<br>
nam prope nequiquam per se est uiolentia flammae:<br>
ingenium uelox illi motusque perennis,<br>
uerum opus auxilium est ut pellat corpora; nullus <br>
impetus est ipsi; qua spiritus imperat, audit;<br>
hic princeps magnoque sub hoc duce militat ignis.<br>
&nbsp;&nbsp;&nbsp;&nbsp;&nbsp;nunc quoniam in promptu est operis natura solique,<br>
unde ipsi uenti, quae res incendia pascit,<br>
cur subito cohibent uires, quae causa silenti,<br>
subsequar: inmensus labor est sed fertilis idem,<br>
digna laborantis respondent praemia curis.<br>
non oculis solum pecudum miranda tueri<br>
more nec effusos in humum graue pascere corpus,<br>
nosse fidem rerum dubiasque exquirere causas,<br>
ingenium sacrare caputque attollere caelo,<br>
scire quot et quae sint magno natalia mundo<br>
principia occasus metuunt ad saecula pergunt<br>
et firma aeterno religata est machina uinclo,<br>
solis scire modum et quanto minor orbita lunae,<br>
haec breuior cursu ut bis senos peruolet orbes,<br>
annuus ille meet, quae certo sidera currant <br>
ordine quaeue suos seruent incondita motus,<br>
scire uices etiam signorum et tradita iura<br>
(sex cum nocte rapi, totidem cum luce referri),<br>
nubila cur caelo, terris denuntiet imbres,<br>
quo rubeat Phoebe, quo frater palleat, igni,<br>
tempora cur uarient anni, uer, prima iuuenta,<br>
cur aestate perit, cur aestas ipsa senescit<br>
autumnoque obrepit hiems et in orbe recurrit,<br>
axem scire Helices et tristem nosse cometen,<br>
Lucifer unde micet, quaue Hesperus, unde Bootes,<br>
Saturni quae stella tenax, quae Martia pugnax,<br>
quo rapiant nautae, quo sidere lintea tendant,<br>
scire uias maris et caeli praediscere cursus,<br>
quo uolet Orion, quo Serius incubet index,<br>
et quaecumque iacent tanto miracula mundo<br>
non congesta pati nec aceruo condita rerum,<br>
sed manifesta notis certa disponere sede<br>
singula, diuina est animi ac iucunda uoluptas. <br>
sed prior haec homini cura est, cognoscere terram<br>
quaeque in ea miranda tulit natura notare:<br>
haec nobis magis adfinis caelestibus astris.<br>
nam quae mortali spes est, quae amentia maior,<br>
in Iouis errantem regno perquirere diuos,<br>
tantum opus ante pedes transire ac perdere segnem?<br>
torquemur miseri in paruis premimurque labore,<br>
scrutamur rimas et uertimus omne profundum,<br>
quaeritur argenti semen, nunc aurea uena,<br>
torquentur flamma terrae ferroque domantur,<br>
dum sese pretio redimant, uerumque professae<br>
tum demum uilesque iacent inopesque relictae.<br>
noctes atque dies festinant arua coloni,<br>
callent rure manus, glebarum expenditur usus:<br>
fertilis haec segetique feracior, altera uiti, <br>
haec plantis humus, haec herbis dignissima tellus,<br>
haec dura et melior pecori siluisque fidelis,<br>
aridiora tenent oleae, sucosior ulmis<br>
grata. leues cruciant animos et corpora causae,<br>
horrea uti saturent, tumeant ut dolea musto,<br>
plenaque desecto surgant faenilia campo:<br>
sic auidi semper qua uisum est carius istis.<br>
implendus sibi quisque bonis est artibus: illae<br>
sunt animi fruges, haec rerum maxima merces,<br>
scire quid occulto terrae natura coercet,<br>
nullum fallere opus, non mutum cernere sacros<br>
Aetnaei montis fremitus animosque furentis,<br>
non subito pallere sono, non credere subter<br>
caelestis migrasse minas aut Tartara rumpi,<br>
nosse quid intendat uentos, quid nutriat ignes,<br>
unde repente quies et multo foedere pax sit.<br>
concrescant animi penitus; seu forte cauernae<br>
introitusque ipsi sorbent; seu terra minutis<br>
rara foraminibus tenues in se abstrahit auras<br>
(plenius hoc etiam rigido quia uertice surgens,<br>
illinc infestis atque hinc obnoxia uentis,<br>
undique diuersas admittere cogitur auras,<br>
et coniuratis addit concordia uires);<br>
siue introrsus agunt nubes et nubilus auster,<br>
seu forte flexere caput tergoque feruntur<br>
praecipiti deiecta sono premit unda fugatque<br>
torpentes auras pulsataque corpora denset;<br>
nam, ueluti sonat ora duc Tritone canoro<br>
(pellit opus collectus aquae uictusque moueri<br>
spiritus et longas emugit bucina uoces)<br>
carmineque irriguo magnis cortina theatris<br>
imparibus numerosa modis canit arte regentis,<br>
quae tenuem impellens animam subremigat unda,<br>
haud aliter summota furens torrentibus aura<br>
pugnat in angusto et magnum commurmurat Aetna: <br>
credendum est aliquam uentorum existere causam<br>
ut condensa premant inter se corpora, turbam<br>
elisa in uacuum fugiant et proxima secum<br>
momine torta trahant tuta dum sede resistant.<br>
&nbsp;&nbsp;&nbsp;&nbsp;&nbsp;quod si forte mihi quaedam discordia tecum est,<br>
principiis aliis credas consurgere uentos:<br>
non dubium rupes aliquas penitusque cauernas<br>
sub terra similis harum quas cernimus extra<br>
proruere ingenti sonitu casuque propinquas<br>
diffugere impellique animas, hinc crescere uentos;<br>
aut umore etiam nebulas se effundere largo,<br>
ut campis agrisque solent quos adluit amnis.<br>
uallibus exoriens caligat nubilus aer,<br>
flumina parua ferunt auras, uis proxima uento est,<br>
eminus adspirat fortis et uerberat umor.<br>
atque haec in uacuo si tanta potentia rorum est,<br>
hoc plura efficiant infra clusique necesse est.<br>
&nbsp;&nbsp;&nbsp;&nbsp;&nbsp;his igitur causis extra penitusque coactus <br>
exagitant uentos; pugnant in faucibus; arte<br>
pugnantis suffocat iter. uelut unda profundo<br>
terque quaterque exhausta graues ubi perbibit euros,<br>
ingeminant fluctus et primos ultimus urget,<br>
haud secus adstrictus certamine tangitur ictu<br>
spiritus inuoluensque suo sibi pondera nisu<br>
densa per ardentes exercet corpora uires<br>
et, quacumque iter est, properat transitque moramen,<br>
donec confluuio, ueluti siponibus actus,<br>
exilit atque furens tota uomit igneus Aetna.<br>
&nbsp;&nbsp;&nbsp;&nbsp;&nbsp;quod si forte putas summis decurrere uentos<br>
faucibus atque isdem pulsos remeare, notandas<br>
res oculis locus ipse dabit cogetque negare.<br>
quamuis caeruleo siccus Ioue fulgeat aether<br>
purpureoque rubens surgat iubar aureus ostro,<br>
illinc obscura semper caligine nubes<br>
prospectat sublimis opus uastosque recessus<br>
pigraque diffuso circum stupet undique uultu. <br>
non illam uidet Aetna nec ullo intercipit aestu:<br>
obsequitur quacumque iubet leuis aura reditque.<br>
placantes etiam caelestia numina ture<br>
summo cerne iugo, uel qua liberrimus Aetna<br>
introspectus hiat tantarum in semina rerum,<br>
si nihil irritet flammas stupeatque profundum.<br>
hinc igitur cernis torrens ut spiritus ille,<br>
qui rupes terramque rotat, qui fulminat ignes,<br>
cum rexit uires et praeceps flexit habenas,<br>
praesertim ipsa suo declinia pondere numquam<br>
corpora deripiat ualidoque absorbeat arcu?<br>
quod si fallor, abest species tantusque ruinis<br>
impetus adtentos oculorum transfugit ictus,<br>
nec leuitas tantos igitur ferit aura mouetque<br>
sparsa liquore manus sacros ubi uentilat ignis,<br>
uerberat aura tamen pulsataque corpora nostris <br>
incursant: adeo in tenui uim causa repellit.<br>
non cinerem stipulamue leuem, non arida sorbet<br>
gramina, non tenuis plantis humus excita predas.<br>
surgit adoratis sublimis fumus ab aris:<br>
tanta quies illi est et pax innoxia rapti.<br>
&nbsp;&nbsp;&nbsp;&nbsp;&nbsp;siue peregrinis igitur propriisue potentes<br>
coniurant animae causis, ille impetus ignes<br>
et montis partes atra subiectat harena,<br>
uastaque concursu trepidantia saxa fragoris<br>
ardentisque simul flammas ac fulmina rumpunt,<br>
haud aliter quam, cum prono iacuere sub austro<br>
aut aquilone fremunt siluae, dant bracchia nodo<br>
implicita ac serpunt iunctis incendia ramis.<br>
nec te decipiant stolidi mendacia uulgi,<br>
exhaustos cessare sinus, dare tempora rursus<br>
ut rapiant uires repetantque in proelia uicti;<br>
pelle nefas animo mendacemque exue famam.<br>
non est diuinis tam sordida rebus egestas,<br>
nec paruas mendicat opes nec conrogat auras.<br>
praesto sunt operae, uentorum examina, semper: <br>
causa latet quae rumpat iter cogatque morari.<br>
saepe premit fauces magnis exstructa ruinis<br>
congeries clauditque uias luctamine ab imo<br>
et scisso ueluti tecto sub pondere praestat<br>
haud similis teneros cursu: tum frigida monti<br>
desidia est tutoque licet descendere fauces.<br>
post, ubi conualuere mora, uelocius urgent,<br>
pellunt oppositi moles et uincula rumpunt,<br>
quicquid in obliquum est, frangunt iter, acrior ictu<br>
impetus exoritur, magnis operata rapinis<br>
flamma micat latosque ruens exundat in agros.<br>
sic cessata diu referunt spectacula uenti.<br>
&nbsp;&nbsp;&nbsp;&nbsp;&nbsp;nunc superant quaecumque creant incendia siluae.<br>
quae flammas alimenta uocent, quid nutriat Aetnam<br>
incendi poterunt. illis uernacula causis <br>
materia adpositumque igni genus utile terrae est.<br>
uritur assidue calidus nunc sulphuris umor,<br>
nunc spissus crebro praebetur alumine sucus,<br>
pingue bitumen adest et quicquid comminus acris<br>
irritat flammas, illius corporis Aetna est.<br>
atque, hanc materiam penitus discurrere testes,<br>
infectae eructantur aquae radice sub ipsa.<br>
pars oculis manifesta iacet, quae robore dura est<br>
ac lapis: in pingui feruent incendia suco.<br>
quin etiam uarie quaedam sine nomine saxa<br>
toto monte liquant. illis custodia flammae<br>
uera tenaxque data est, sed maxima causa molaris<br>
illius incendi lapis est: hic uindicat Aetnam.<br>
quem si forte manu teneas ac robora cernas<br>
nec feruere putes ignem nec spargere posse,<br>
sed simul ac ferro quaeras, respondet et ictu<br>
scintillat dolor. hunc multis circum inice flammis<br>
et patere extorquere animos atque exue robur:<br>
fundetur ferro citius, nam mobilis illi<br>
et metuens natura mali est, ubi cogitur igni; <br>
sed simul atque hausit flammas, non tutior haustis<br>
ulla domus, seruat faciem duratque tenaci<br>
saepta fide: tanta est illi patientia uicto.<br>
uix umquam reddit uires atque euomit ignem,<br>
totus enim denso stipatus robore cardo<br>
per tenuis admissa uias incendia nutrit<br>
cunctanterque eadem et pigre concepta remittit.<br>
nec tamen hoc uno, quod montis plurima pars est,<br>
uincit et incendi causam tenet ille: profecto<br>
miranda est lapidis uiuax animosaque uirtus:<br>
cetera materies quaecumque est fertilis igni,<br>
ut semel accensa est, moritur nec restat in illa<br>
quod repetas, tantum cinis et sine semine terra est;<br>
hic semel atque iterum patiens ac mille perhaustis<br>
ignibus instaurat uires nec desinit ante<br>
quam leuis excocto defecit robore pumex<br>
in cineremque putresque iacet dilapsus harenas.<br>
cerne locis etiam similes arsisse cauernas:<br>
illic materiae nascentis copia maior,<br>
sed genus hoc lapidis (certissima signa coloris)<br>
quod nullas adiunxit opes, elanguit ignis. <br>
discitur indiciis flagrasse Aenaria quondam,<br>
nunc extincta super testisque Neapolin inter<br>
et Cumas locus est, multis iam frigidus annis,<br>
quamuis aeternum pingui scatet ubere sulphur<br>
(in mercem legitur, tanto est fecundius Aetna).<br>
insula, cui nomen facies dedit ipsa Rotunda,<br>
sulphure non solum nec obesa bitumine terra est,<br>
et lapis adiutat generandis ignibus aptus,<br>
sed raro fumat, quin uix, si accenditur, ardet,<br>
in breue mortalis flammas quod copia nutrit.<br>
in sola durat Vulcani nomine Sacra,<br>
pars tamen incendi maior refrixit, et alto<br>
iactatas recipit classes portuque tuetur;<br>
quae restat minor est diues satis ubere terrae,<br>
sed non Aetnaei uires quae conferat illi.<br>
atque haec ipsa tamen iam quondam extincta fuisset,<br>
ni furtim adgereret Siculi uicinia montis <br>
materiam siluamque suam pressoue canali<br>
huc illuc ageret uentos et pasceret ignes.<br>
sed melius res ipsa notis spectataque ueris<br>
occurrit signis nec temptat fallere testem.<br>
nam circa latera atque imis radicibus Aetnae<br>
candentes efflant lapides disiectaque saxa<br>
intereunt, uenis manifesto ut cernere possis<br>
pabula et ardendi causam lapidem esse molarem,<br>
cuius defectu ieiunus concidit ignis.<br>
ille, ubi collegit flammas, iacit et simul ictu<br>
materiam accendit cogitque liquescere secum.<br>
haud equidem mirum facie quae cernimus extra,<br>
si lenitur opus, restat; magis uritur illic<br>
sollicitatque magis uicina incendia saxum<br>
certaque uenturae praemittit pignora flammae.<br>
nam simul atque mouet uires turbamque minatur,<br>
diffugit extemploque solum trahit undique rimas<br>
et graue sub terra murmur denuntiat ignes.<br>
tum pauidum fugere et sacris concedere rebus<br>
par erit: e tuto speculaberis omnia collis. <br>
nam subito efferuent onerosa incendia, raptim<br>
accensae subeunt moles truncaeque ruina<br>
prouoluunt atque atra rotant examina harenae.<br>
illinc incertae facies hominumque figurae:<br>
pars lapidum domita est, stanti pars robore pugnat<br>
nec recipit flammas: hic indefensus anhelat<br>
atque aperit se hosti, decrescit spiritus illi,<br>
haud aliter quam cum laeto deuicta tropaeo<br>
prona iacet campis acies et castra sub ipsa.<br>
tum si quis lapidum summo pertabuit igni,<br>
asperior sopitaes et quaedam sordida faex est,<br>
qualem purgato cernas desidere ferro.<br>
uerum ubi paulatim exiluit sublata caducis<br>
congeries saxis, angusto uertice surgens,<br>
hic ueluti in fornace lapis torretur et omnis<br>
exustus penitus uenis subit altius umor;<br>
amissis opibus leuis et sine pondere pumex<br>
excoquitur. liquor ille magis feruere magisque<br>
fluminis in speciem mitis procedere tandem<br>
incipit et pronis demittit collibus undas. <br>
illae paulatim bis sena in milia pergunt;<br>
quippe nihil reuocat, curtis nihil ignibus obstat,<br>
nulla tenet moles, frustra simul omnia pugnant;<br>
hinc siluae rupesque natant, hinc terra solumque<br>
ipsum adiutat opus faciemque sibi induit amnis.<br>
quod si forte cauis cunctatus uallibus haesit,<br>
ingeminant fluctus et stantibus increpat undis,<br>
sicut cum rapidum curuo mare cernulus aestu,<br>
ac primum tenuis undas agit, inde priores<br>
praegrediens late diffunditur et succernens<br>
utpote in aequalis uoluens, perpascitur, agros<br>
flumina consistunt ripis ac frigore durant<br>
paulatimque ignes coeunt ac flammea massis<br>
exuitur facies. tum prima ut quaeque rigescit<br>
effumat moles atque ipso pondere tracta<br>
uoluitur ingenti strepitu praecepsque sonanti <br>
cum solido inflixa est, pulsatam dissipat ictus<br>
et, qua disclusa est, candenti robore fulget.<br>
emicat examen plagis, ardentia saxa<br>
(scintillas procul ecce uides, procul ecce, ruentis)<br>
incolumi feruore cadunt. fert impetus ingens,<br>
Symaethi quondam ut ripas traiecerit amnis:<br>
uix iunctis quisquam fixo dimouerit illas<br>
uicenos persaepe pedes iacet obruta moles.<br>
&nbsp;&nbsp;&nbsp;&nbsp;&nbsp;sed frustra certis disponere singula causis<br>
temptamus, si firma manet tibi fabula mendax,<br>
materiam ut credas aliam fluere igne, nec una<br>
flumina proprietate simul concrescere, siue<br>
commixtum lento flagrare bitumine sulphur:<br>
nam posse exusto cretam quoque robore fundi,<br>
et figulos huic esse fidem, dein frigoris usu<br>
duritiem reuocare suam et constringere uenas.<br>
sed signum commune leue est atque irrita causa<br>
quae trepidat: certo uerum tibi pignore constat. <br>
nam uelut arguti natura est aeris, et igni<br>
cum domitum est, constans eademque, et robore saluo,<br>
utraque ut possis aeris cognoscere partem,<br>
haud aliter lapis ille tenet, seu forte madentes<br>
effluit in flammas siue est securus ab illis,<br>
conseruatque notas nec uultum perdidit ignis.<br>
quin uenam externam uultus color ipse refellit,<br>
aut color aut leuitas putris magis illa magisque:<br>
una operis facies eadem perque omnia terra est.<br>
nec tamen infitior lapides ardescere certos,<br>
interius fluere accensos: haec propria uirtus.<br>
quin ipsis quaedam Siculi cognomina saxis<br>
inposuere fridicas et iam ipso nomine signant<br>
fusilis esse notae. numquam tamen illa liquescunt,<br>
quamuis materies foueat sucosior intus,<br>
ni penitus uenae fuerint commissa molari.<br>
&nbsp;&nbsp;&nbsp;&nbsp;&nbsp;quod si quis lapidis miratur fusile robur,<br>
cogitet obscuri uerissima dicta libelli,<br>
Heraclite, tui: nihil insuperabile gigni <br>
omnia quae rerum natura semina iacta.<br>
seu nimium hoc mirum, densissima corpora saepe<br>
et solido uicina tamen compescimus igni.<br>
non animos aeris flammis succumbere cernis,<br>
lentitiem plumbum non exuit ipsaque ferri<br>
materies praedura tamen subuertitur igni<br>
spissaque suspensis fornacibus aurea saxa<br>
exsudant pretium? et quaedam fortasse profundo<br>
incomperta iacent similique obnoxia sorti.<br>
nec locus ingenio est: oculi te iudice uincent.<br>
nam lapis ille riget praeclususque ignibus obstat,<br>
si paruis torrere uelis caeloque patenti:<br>
candenti pressoque agedum fornace coerce;<br>
nec sufferre potest nec saeuum durat in hostem:<br>
uincitur et soluit uires captusque liquescit.<br>
quae maiora putas autem tormenta moueri<br>
posse manu, quae tanta putas incendia nostris<br>
sustentari opibus, quantis fornacibus Aetna<br>
uritur, arcano numquam non fertilis igni?<br>
hic non qui nostro feruet moderatior usu,<br>
sed caelo propior, uel quali Iuppiter ipse<br>
armatus flamma est. his uiribus additur ingens<br>
spiritus adstrictis elisus faucibus, ut cum <br>
fabriles operae rudibus contendere massis<br>
festinant, ignes quatiunt follesque trementes<br>
exanimant pressoque instigant agmine uentos.<br>
&nbsp;&nbsp;&nbsp;&nbsp;&nbsp;haec operis summa est, sic nobilis uritur Aetna:<br>
terra foraminibus uires trahit, urget in artum<br>
spiritus, incendi uis it per maxima saxa.<br>
&nbsp;&nbsp;&nbsp;&nbsp;&nbsp;magnificas laudes operosaque uisere templa<br>
diuitiis hominum aut sacras memorare uetustas,<br>
traducti maria et terras per proxima fatis<br>
currimus atque auidi ueteris mendacia famae<br>
eruimus cunctasque libet percurrere gentes.<br>
nunc iuuat Ogygiis circumdata moenia Thebis<br>
cernere, quae fratres, ille impiger, ille canorus,<br>
inuitata piis nunc carmine saxa lyraque<br>
condere, felicesque alieno intersumus aeuo.<br>
nunc gemina ex uno fumantia sacra uapore<br>
miramur septemque duces raptumque profundi. <br>
detinet Eurotas illic et Sparta Lycurgi<br>
et sacer in bellum numerus, sua turba regenti.<br>
nunc hic Cecropiae uariis spectantur Athenae<br>
carminibus gaudensque solum uictrice Minerua.<br>
excidit huc reduci quondam tibi, perfide Theseu,<br>
candida sollicito praemittere uela parenti;<br>
tu quoque Athenarum carmen, iam nobile sidus,<br>
Erigone; sedes uestra est Philomela canoris<br>
euocat in siluis, at tu, soror, hospita tectis<br>
acciperis; solis Tereus ferus exulat agris.<br>
miramur Troiae cineres et flebile uictis<br>
Pergamon extinctosque suo Phrygas Hectore; paruum<br>
conspicimus magni tumulum ducis; hic et Achilles<br>
impiger et uictus magni iacet Hectoris ultor.<br>
quin etiam Graiae fixos tenuere tabellae<br>
signaue: nunc Paphiae rorantes matre capilli,<br>
sub truce nunc parui ludentes Colchide nati,<br>
nunc tristes circa subiectae altaria ceruae<br>
uelatusque pater, nunc gloria uiua Myronis<br>
et iam mille manus operum turbaeque morantur. <br>
haec uisenda putas terrae dubiusque marisque?<br>
artificis naturae ingens opus aspice, nulla<br>
cum tanta humanis phoebus spectacula cernes<br>
praecipueque uigil feruens ubi Sirius ardet.<br>
insequitur miranda tamen sua fabula montem,<br>
nec minus ille pio quamquam sors nobilis igni est.<br>
nam quondam ruptis excanduit Aetna cauernis<br>
et, uelut euersis penitus fornacibus, ingens<br>
eiecta in longum rapidis feruoribus unda,<br>
haud aliter quam cum saeuo Ioue fulgurat aether<br>
et nitidum obscura telum caligine torquet.<br>
ardebant agris segetes et mitia cultu<br>
iugera cum dominis, siluae collesque rubebant;<br>
uixdum castra putant hostem mouisse tremendum,<br>
et iam finitimae portas euaserat urbis.<br>
tum uero ut cuique est animus uiresque, rapina <br>
tutari conantur opes. gemit ille sub auro,<br>
colligit ille arma et stulta ceruice reponit,<br>
defectum raptis illum sua crimina tardant,<br>
hic uelox minimo properat sub pondere pauper,<br>
et, quod cuique fuit cari, fugit ipse sub illo.<br>
sed non incolumis dominum sua praeda secuta est;<br>
cunctantis uorat ignis et undique torret auaros,<br>
consequitur fugisse ratos et praemia captis<br>
concremat: haec nullis parsura incendia pascunt,<br>
uel solis parsura piis. namque, optima proles,<br>
Amphinomus fraterque pari sub munere fortes,<br>
cum iam uicinis streperent incendia tectis,<br>
aspiciunt pigrumque patrem matremque senecta<br>
eheu defessos posuisse in limine membra.<br>
parcite, auara manus, dites attollere praedas:<br>
illis diuitiae solae materque paterque,<br>
hanc rapiunt praedam mediumque exire per ignem<br>
ipso dante fidem properant. o maxima rerum<br>
et merito pietas homini tutissima uirtus!<br>
erubuere pios iuuenes attingere flammae <br>
et quacumque ferunt illi uestigia cedunt.<br>
felix illa dies, illa est innoxia terra!<br>
dextera saeua tenent laeuaque incendia feruent;<br>
mille per obliquos ignis fratremque triumphans<br>
tutus uterque pio sub pondere, sufficit illa<br>
et circa geminos auidus sibi temperat ignis.<br>
incolumes abeunt tandem et sua numina secum<br>
salua ferunt. illos mirantur carmina uatum,<br>
illos seposuit claro sub nomine Ditis,<br>
nec sanctos iuuenes attingunt sordida fata:<br>
securae cessere domus et iura piorum.
</p>

<p class=shortborder></p>

<p>
<b>COPA</B>
</p>

<p>
Copa Surisca, caput Graeca redimita mitella,<br>
&nbsp;&nbsp;&nbsp;&nbsp;&nbsp;crispum sub crotalo docta mouere latus,<br>
ebria fumosa saltat lasciua taberna<br>
&nbsp;&nbsp;&nbsp;&nbsp;&nbsp;ad cubitum raucos excutiens calamos.<br>
quid iuuat aestiuo defessum puluere abisse<br>
&nbsp;&nbsp;&nbsp;&nbsp;&nbsp;quam potius bibulo decubuisse toro?<br>
sunt topia et calybae, cyathi, rosa, tibia, chordae,<br>
&nbsp;&nbsp;&nbsp;&nbsp;&nbsp;et triclia umbrosis frigida harundinibus;<br>
en et Maenalio quae garrit dulce sub antro<br>
&nbsp;&nbsp;&nbsp;&nbsp;&nbsp;rustica pastoris fistula more sonat.<br>
est et uappa cado nuper defusa picato,<br>
&nbsp;&nbsp;&nbsp;&nbsp;&nbsp;est crepitans rauco murmure riuus aquae.<br>
sunt etiam croceo uiolae de flore corollae<br>
&nbsp;&nbsp;&nbsp;&nbsp;&nbsp;sertaque purpurea lutea mixta rosa<br>
et quae uirgineo libata Achelois ab amne<br>
&nbsp;&nbsp;&nbsp;&nbsp;&nbsp;lilia uimineis attulit in calathis.<br>
sunt et caseoli, quos iuncea fiscina siccat, <br>
&nbsp;&nbsp;&nbsp;&nbsp;&nbsp;sunt autumnali cerea pruna die<br>
castaneaeque nuces et suaue rubentia mala,<br>
&nbsp;&nbsp;&nbsp;&nbsp;&nbsp;est hic munda Ceres, est Amor, est Bromius;<br>
sunt et mora cruenta et lentis uua racemis,<br>
&nbsp;&nbsp;&nbsp;&nbsp;&nbsp;et pendet iunco caeruleus cucumis.<br>
est tuguri custos armatus falce saligna,<br>
&nbsp;&nbsp;&nbsp;&nbsp;&nbsp;sed non et uasto est inguine terribilis;<br>
huic calybita ueni: lassus iam sudat asellus;<br>
&nbsp;&nbsp;&nbsp;&nbsp;&nbsp;parce illi, Vestae delicium est asinus.<br>
nunc cantu crebro rumpunt arbusta cicadae,<br>
&nbsp;&nbsp;&nbsp;&nbsp;&nbsp;nunc uaria in gelida sede lacerta latet:<br>
si sapis, aestiuo recubans nunc prolue uitro,<br>
&nbsp;&nbsp;&nbsp;&nbsp;&nbsp;seu uis crystalli ferre nouos calices.<br>
hic age pampinea fessus requiesce sub umbra<br>
&nbsp;&nbsp;&nbsp;&nbsp;&nbsp;et grauidum roseo necte caput strophio,<br>
formosum tenerae decerpens ora puellae;<br>
&nbsp;&nbsp;&nbsp;&nbsp;&nbsp;a pereat cui sunt prisca supercilia!<br>
quid cineri ingrato seruas bene olentia serta?<br>
&nbsp;&nbsp;&nbsp;&nbsp;&nbsp;anne coronato uis lapide ossa tegi?<br>
pone merum et talos; pereat qui crastina curat:<br>
&nbsp;&nbsp;&nbsp;&nbsp;&nbsp;Mors aurem uellens 'uiuite' ait, 'uenio'.
</p>

<p class=shortborder></p>

<p>
<b>ELEGIAE IN MAECENATEM</B>

<p>
I
</p>

<p>
Defleram iuuenis tristi modo carmine fata;<br>
&nbsp;&nbsp;&nbsp;&nbsp;&nbsp;sunt etiam merito carmina danda seni.<br>
ut iuuenis deflendus enim tam candidus et tam<br>
&nbsp;&nbsp;&nbsp;&nbsp;&nbsp;longius annoso uiuere dignus auo.<br>
inreligata ratis, numquam defessa carina,<br>
&nbsp;&nbsp;&nbsp;&nbsp;&nbsp;it redit in uastos semper onusta lacus;<br>
illa rapit iuuenes prima florente iuuenta,<br>
&nbsp;&nbsp;&nbsp;&nbsp;&nbsp;non oblita tamen sed repetitque senes.<br>
nec mihi, Maecenas, tecum fuit usus amici:<br>
&nbsp;&nbsp;&nbsp;&nbsp;&nbsp;Lollius hoc ergo conciliauit opus.<br>
foedus erat uobis nam propter Caesaris arma,<br>
&nbsp;&nbsp;&nbsp;&nbsp;&nbsp;Caesaris et similem propter in arma fidem.<br>
regis eras, Etrusce, genus: tu Caesaris almi<br>
&nbsp;&nbsp;&nbsp;&nbsp;&nbsp;dextera, Romanae tu uigil Vrbis eras.<br>
omnia cum posses tanto tam carus amico,<br>
&nbsp;&nbsp;&nbsp;&nbsp;&nbsp;te sensit nemo posse nocere tamen.<br>
Pallade cum docta Phoebus donauerat artes:<br>
&nbsp;&nbsp;&nbsp;&nbsp;&nbsp;tu decus et laudes huius et huius eras. <br>
uincit uulgares, uincit beryllus harenas,<br>
&nbsp;&nbsp;&nbsp;&nbsp;&nbsp;litore in extremo quas simul unda mouet.<br>
quod discinctus eras, animo quoque, carpitur unum:<br>
&nbsp;&nbsp;&nbsp;&nbsp;&nbsp;diluis hoc nimia simplicitate tua.<br>
sic illi uixere quibus fuit aurea Virgo,<br>
&nbsp;&nbsp;&nbsp;&nbsp;&nbsp;quae bene praecinctos postmodo pulsa fugit.<br>
liuide, quid tandem tunicae nocuere solutae<br>
&nbsp;&nbsp;&nbsp;&nbsp;&nbsp;aut tibi uentosi quid nocuere sinus?<br>
num minus Vrbis erat custos et Caesaris obses,<br>
&nbsp;&nbsp;&nbsp;&nbsp;&nbsp;num tibi non tutas fecit in Vrbe uias?<br>
nocte sub obscura quis te spoliauit amantem,<br>
&nbsp;&nbsp;&nbsp;&nbsp;&nbsp;quis tetigit ferro durior ipse latus?<br>
maius erat potuisse tamen nec uelle triumphos,<br>
&nbsp;&nbsp;&nbsp;&nbsp;&nbsp;maior res magnis abstinuisse fuit.<br>
maluit umbrosam quercum nymphasque cadentes<br>
&nbsp;&nbsp;&nbsp;&nbsp;&nbsp;paucaque pomosi iugera certa soli;<br>
Pieridas Phoebumque colens in mollibus hortis<br>
&nbsp;&nbsp;&nbsp;&nbsp;&nbsp;sederat argutas garrulus inter aues.<br>
marmora minaei uincent monumenta libelli: <br>
&nbsp;&nbsp;&nbsp;&nbsp;&nbsp;uiuitur ingenio, cetera mortis erunt.<br>
quid faceret? defunctus erat, comes integer idem,<br>
&nbsp;&nbsp;&nbsp;&nbsp;&nbsp;miles et Augusti fortiter usque pius.<br>
illum piscosi uiderunt saxa Pelori<br>
&nbsp;&nbsp;&nbsp;&nbsp;&nbsp;ignibus hostilis reddere ligna ratis;<br>
puluere in Emathio fortem uidere Philippi:<br>
&nbsp;&nbsp;&nbsp;&nbsp;&nbsp;quam nunc ille tener tam grauis hostis erat.<br>
cum freta Niliacae texerunt lata carinae,<br>
&nbsp;&nbsp;&nbsp;&nbsp;&nbsp;fortis erat circa, fortis et ante ducem,<br>
militis Eoi fugientia terga secutus,<br>
&nbsp;&nbsp;&nbsp;&nbsp;&nbsp;territus ad Nili dum ruit ille caput.<br>
pax erat: haec illos laxarunt otia cultus:<br>
&nbsp;&nbsp;&nbsp;&nbsp;&nbsp;omnia uictores Marte sedente decent.<br>
Actius ipse lyram plectro percussit eburno,<br>
&nbsp;&nbsp;&nbsp;&nbsp;&nbsp;postquam uictrices conticuere tubae.<br>
hic modo miles erat, ne posset femina Romam<br>
&nbsp;&nbsp;&nbsp;&nbsp;&nbsp;dotalem stupri turpis habere sui,<br>
hic tela in profugos (tantum curuauerat arcum) <br>
&nbsp;&nbsp;&nbsp;&nbsp;&nbsp;misit ad extremos exorientis equos.<br>
Bacche, coloratos postquam deuicimus Indos,<br>
&nbsp;&nbsp;&nbsp;&nbsp;&nbsp;potasti galea dulce iuuante merum,<br>
et tibi securo tunicae fluxere solutae;<br>
&nbsp;&nbsp;&nbsp;&nbsp;&nbsp;te puto purpureas tunc habuisse duas.<br>
sum memor et certe memini sic ducere thyrsos<br>
&nbsp;&nbsp;&nbsp;&nbsp;&nbsp;bracchia purpurea candidiora niue;<br>
et tibi thyrsus erat gemmis ornatus et auro:<br>
&nbsp;&nbsp;&nbsp;&nbsp;&nbsp;serpentes hederae uix habuere locum.<br>
argentata tuos etiam talaria talos<br>
&nbsp;&nbsp;&nbsp;&nbsp;&nbsp;uinxerunt certe nec puto, Bacche, negas.<br>
mollius es solito mecum tum multa locutus,<br>
&nbsp;&nbsp;&nbsp;&nbsp;&nbsp;et tibi consulto uerba fuere noua.<br>
impiger Alcide, multo defuncte labore,<br>
&nbsp;&nbsp;&nbsp;&nbsp;&nbsp;sic memorant curas te posuisse tuas,<br>
sic te cum tenera multum lusisse puella<br>
&nbsp;&nbsp;&nbsp;&nbsp;&nbsp;oblitum Nemeae iamque, Erymanthe, tui.<br>
ultra numquid erat? torsisti pollice fusos,<br>
&nbsp;&nbsp;&nbsp;&nbsp;&nbsp;lenisti morsu leuia fila parum;<br>
percussit crebros te propter Lydia nodos, <br>
&nbsp;&nbsp;&nbsp;&nbsp;&nbsp;te propter dura stamina rupta manu,<br>
Lydia te tunicas iussit lasciua fluentes<br>
&nbsp;&nbsp;&nbsp;&nbsp;&nbsp;inter lanificas ducere saepe suas.<br>
claua torosa tua pariter cum pelle iacebat,<br>
&nbsp;&nbsp;&nbsp;&nbsp;&nbsp;quam pede suspenso percutiebat Amor.<br>
quis fore credebat, premeret cum iam impiger infans<br>
&nbsp;&nbsp;&nbsp;&nbsp;&nbsp;hydros ingentes uix capiente manu,<br>
cumue renascentem meteret uelociter hydram,<br>
&nbsp;&nbsp;&nbsp;&nbsp;&nbsp;frangeret immanes uel Diomedis equos,<br>
uel tribus aduersis communem fratribus aluum<br>
&nbsp;&nbsp;&nbsp;&nbsp;&nbsp;et sex aduersas solus in arma manus?<br>
fudit Aloidas postquam dominator Olympi,<br>
&nbsp;&nbsp;&nbsp;&nbsp;&nbsp;dicitur in nitidum percubuisse diem<br>
atque aquilam mississe suam quae quaereret ecquid<br>
&nbsp;&nbsp;&nbsp;&nbsp;&nbsp;posset amaturo signa referre Ioui,<br>
ualle sub Idaea dum te, formose sacerdos,<br>
&nbsp;&nbsp;&nbsp;&nbsp;&nbsp;inuenit et presso molliter ungue rapit.<br>
sic est: uictor amet, uictor potiatur in umbra,<br>
&nbsp;&nbsp;&nbsp;&nbsp;&nbsp;uictor odorata dormiat inque rosa;<br>
uictus aret uictusque metat, metus imperet illi,<br>
&nbsp;&nbsp;&nbsp;&nbsp;&nbsp;membra nec in strata sternere discat humo. <br>
tempora dispensant usus et tempora cultus,<br>
&nbsp;&nbsp;&nbsp;&nbsp;&nbsp;haec homines, pecudes, haec moderantur aues<br>
lux est, taurus arat; nox est, requiescit arator,<br>
&nbsp;&nbsp;&nbsp;&nbsp;&nbsp;liberat et merito feruida colla boui.<br>
conglaciantur aquae, scopulis se condit hirundo;<br>
&nbsp;&nbsp;&nbsp;&nbsp;&nbsp;uerberat egelidos garrula uere lacus.<br>
Caesar amicus erat: poterat uixisse solute,<br>
&nbsp;&nbsp;&nbsp;&nbsp;&nbsp;cum iam Caesar idem quod cupiebat erat.<br>
indulsit merito: non est temerarius ille;<br>
&nbsp;&nbsp;&nbsp;&nbsp;&nbsp;uicimus: Augusto iudice dignus erat.<br>
Argo saxa pauens postquam Scyllaea relegit<br>
&nbsp;&nbsp;&nbsp;&nbsp;&nbsp;Cyaneosque metus iam religanda ratis,<br>
uiscera dissecti mutauerat arietis agno<br>
&nbsp;&nbsp;&nbsp;&nbsp;&nbsp;Aeetis sucis omniperita suis:<br>
his te, Maecenas, iuuenescere posse decebat;<br>
&nbsp;&nbsp;&nbsp;&nbsp;&nbsp;haec utinam nobis Colchidos herba foret!<br>
redditur arboribus florens reuirentibus aetas;<br>
&nbsp;&nbsp;&nbsp;&nbsp;&nbsp;ergo non homini quod fuit ante redit,<br>
uiuacesque magis ceruos decet esse pauentes<br>
&nbsp;&nbsp;&nbsp;&nbsp;&nbsp;si quorum in torua cornua fronte rigent?<br>
uiuere cornices multos dicuntur in annos;<br>
&nbsp;&nbsp;&nbsp;&nbsp;&nbsp;cur nos angusta condicione sumus?<br>
pascitur Aurorae Tithonus nectare coniunx, <br>
&nbsp;&nbsp;&nbsp;&nbsp;&nbsp;atque ita iam tremulo nulla senecta nocet:<br>
ut tibi uita foret semper medicamine sacro,<br>
&nbsp;&nbsp;&nbsp;&nbsp;&nbsp;te uellem Aurorae complacuisse uirum.<br>
illius aptus eras croceo recubare cubili,<br>
&nbsp;&nbsp;&nbsp;&nbsp;&nbsp;et modo poeniceum rore lauante torum<br>
illius aptus eras roseas adiungere bigas,<br>
&nbsp;&nbsp;&nbsp;&nbsp;&nbsp;tu dare purpurea lora regenda manu,<br>
tu mulcere iubam, cum iam torsisset habenas<br>
&nbsp;&nbsp;&nbsp;&nbsp;&nbsp;procedente die, respicientis equi.<br>
quaesiuere chori iuuenem sic Hesperon illum,<br>
&nbsp;&nbsp;&nbsp;&nbsp;&nbsp;quem nexum medio soluit in igne Venus,<br>
quem nunc in fuscis placida sub nocte nitentem<br>
&nbsp;&nbsp;&nbsp;&nbsp;&nbsp;Luciferum contra currere cernis equis:<br>
hic tibi Corycium, casias hic donat olentis,<br>
&nbsp;&nbsp;&nbsp;&nbsp;&nbsp;hic e palmiferis balsama missa iugis.<br>
nunc pretium candoris habes, nunc redditur umbris:<br>
&nbsp;&nbsp;&nbsp;&nbsp;&nbsp;te sumus obliti decubuisse senem.<br>
et Pylium fleuere sui ter Nestora canum<br>
&nbsp;&nbsp;&nbsp;&nbsp;&nbsp;dicebantque tamen non satis esse senem: <br>
Nestoris annosi uicisses saecula, si me<br>
&nbsp;&nbsp;&nbsp;&nbsp;&nbsp;dispensata tibi stamina nente forent.<br>
nunc ego quod possum: tellvs levis ossa teneto,&<br>
&nbsp;&nbsp;&nbsp;&nbsp;&nbsp;pendvla librato pondvs et ipsa tvvm.<br>
semper serta tibi dabimvs, tibi semper odores,&<br>
&nbsp;&nbsp;&nbsp;&nbsp;&nbsp;non vmqvam sitiens, florida semper eris.
</p>

<p>
II
</p>

<p>
Sic est Maecenas fato ueniente locutus,<br>
&nbsp;&nbsp;&nbsp;&nbsp;&nbsp;frigidus et iamiam cum moriturus erat:<br>
'mene' inquit 'iuuenis primaeui, Iuppiter, ante<br>
&nbsp;&nbsp;&nbsp;&nbsp;&nbsp;angustum Drusi non cecidisse diem!<br>
pectore maturo fuerat puer, integer aeuo,<br>
&nbsp;&nbsp;&nbsp;&nbsp;&nbsp;et magnum magni Caesaris illud opus.<br>
discidio uellemque prius; ' non omnia dixit<br>
&nbsp;&nbsp;&nbsp;&nbsp;&nbsp;inciditque pudor quae prope dixit amor,<br>
sed manifestus erat. moriens quaerebat amatae<br>
&nbsp;&nbsp;&nbsp;&nbsp;&nbsp;coniugis amplexus oscula uerba manus.<br>
'sed tamen hoc satis est: uixi te, Caesar, amico<br>
&nbsp;&nbsp;&nbsp;&nbsp;&nbsp;et morior' dixit, 'dum moriarque, sat est.<br>
mollibus ex oculis aliquis tibi procidet umor,<br>
&nbsp;&nbsp;&nbsp;&nbsp;&nbsp;cum dicar subita uoce fuisse tibi. <br>
hoc mihi contingat, iaceam tellure sub aequa;<br>
&nbsp;&nbsp;&nbsp;&nbsp;&nbsp;nec tamen hoc ultra te doluisse uelim,<br>
sed meminisse uelim: uiuam sermonibus illic;<br>
&nbsp;&nbsp;&nbsp;&nbsp;&nbsp;semper ero, semper si meminisse uoles.<br>
et decet et certe uiuam tibi semper amore,<br>
&nbsp;&nbsp;&nbsp;&nbsp;&nbsp;nec tibi qui moritur desinit esse tuus.<br>
ipse ego quicquid ero cineres interque fauillas,<br>
&nbsp;&nbsp;&nbsp;&nbsp;&nbsp;tum quoque non potero non memor esse tui.<br>
exemplum uixi te propter molle beati,<br>
&nbsp;&nbsp;&nbsp;&nbsp;&nbsp;unus Maecenas teque ego propter eram.<br>
arbiter ipse fui, uolui quod contigit esse,<br>
&nbsp;&nbsp;&nbsp;&nbsp;&nbsp;pectus eram uere pectoris ipse tui.<br>
uiue diu, mi care, senex pete sidera sero:<br>
&nbsp;&nbsp;&nbsp;&nbsp;&nbsp;est opus hoc terris, te quoque uelle decet.<br>
et tibi succrescant iuuenes bis Caesare digni<br>
&nbsp;&nbsp;&nbsp;&nbsp;&nbsp;et tradant porro Caesaris usque genus.<br>
sit secura tibi quam primum Liuia coniunx,<br>
&nbsp;&nbsp;&nbsp;&nbsp;&nbsp;expleat amissi munera rupta gener.<br>
cum deus intereris diuis insignis auitis,<br>
&nbsp;&nbsp;&nbsp;&nbsp;&nbsp;te Venus in patrio collocet ipsa sinu.' 
</p>

<p class=shortborder></p>

<p>
<b>CIRIS</B>
</p>

<p>
Etsi me uario iactatum laudis amore<br>
irritaque expertum fallacis praemia uulgi<br>
Cecropius suauis expirans hortulus auras<br>
florentis uiridi sophiae complectitur umbra,<br>
mensque, ut quiret eo dignum sibi quaerere carmen,<br>
longe aliud studium inque alios accincta labores<br>
altius ad magni suspexit sidera mundi<br>
et placitum paucis ausa est ascendere collem,<br>
non tamen absistam coeptum detexere munus,<br>
in quo iure meas utinam requiescere musas<br>
et leuiter blandum liceat deponere amorem.<br>
quod si mirificum genus omnes . . . . .<br>
mirificum sedi modo sit tibi uelle libido,<br>
si mihi iam summas sapientia panderet arces,<br>
quattuor antiquis heredibus est data consors,<br>
unde hominum errores longe lateque per orbem<br>
despicere atque humilis possem contemnere curas, <br>
non ego te talem uenerarer munere tali,<br>
non equidem (quamuis interdum ludere nobis<br>
et gracilem molli liceat pede claudere uersum),<br>
sed magno intexens, si fas est dicere, peplo,<br>
qualis Erectheis olim portatur Athenis,<br>
debita cum castae soluuntur uota Mineruae<br>
tardaque confecto redeunt quinquennia lustro,<br>
cum leuis alterno Zephyrus concrebuit Euro<br>
et prono grauidum prouexit pondere currum.<br>
felix illa dies, felix et dicitur annus,<br>
felices qui talem annum uidere diemque.<br>
ergo Palladiae texuntur in ordine pugnae,<br>
magna Giganteis ornantur pepla tropaeis,<br>
horrida sanguineo pinguntur proelia cocco,<br>
additur aurata deiectus cuspide Typhon,<br>
qui prius Ossaeis consternens aethera saxis<br>
Emathio celsum duplicabat uertice Olympum.<br>
tale deae uelum sollemni tempore portant,<br>
tali te uellem, iuuenum doctissime, ritu<br>
purpureos inter soles et candida lunae<br>
sidera, caeruleis orbem pulsantia bigis,<br>
naturae rerum magnis intexere chartis,<br>
aeterno ut sophiae coniunctum carmine nomen<br>
nostra tuum senibus loqueretur pagina saeclis.<br>
sed quoniam ad tantas nunc primum nascimur artes,<br>
nunc primum teneros firmamus robore neruos,<br>
haec tamen interea quae possumus, in quibus aeui <br>
prima rudimenta et iuuenes exegimus annos,<br>
accipe dona meo multum uigilata labore<br>
promissa atque diu iam tandem . . . . .<br>
impia prodigiis ut quondam exterruit amplis<br>
Scylla nouos auium sublimis in aere coetus<br>
auxerit et tenui conscendens aethera penna<br>
caeruleis sua tecta super uolitauerit alis,<br>
hanc pro purpureo poenam scelerata capillo<br>
pro patria soluens excisa et funditus urbe.<br>
&nbsp;&nbsp;&nbsp;&nbsp;&nbsp;complures illam magni, Messalla, poetae<br>
(nam uerum fateamur: amat Polyhymnia uerum)<br>
longe alia perhibent mutatam membra figura<br>
Scyllaeum monstro saxum infestasse uoraci;<br>
illam esse aerumnis quam saepe legamus Vlixi<br>
candida succinctam latrantibus inguina monstris<br>
Dulichias uexasse rates et gurgite in alto<br>
deprensos nautas canibus lacerasse marinis.<br>
sed neque Maeoniae patiuntur credere chartae<br>
nec malus istorum dubiis erroribus auctor.<br>
namque alias alii uulgo finxere puellas<br>
quae Colophoniaco Scyllae dicantur Homero.<br>
ipse Crataein ait matrem, sed siue Crataeis, <br>
siue illam monstro generauit Echidna biformi,<br>
siue necutra parens atque hoc in carmine toto<br>
inguinis est uitium et ueneris descripta libido;<br>
siue etiam iactis speciem mutata uenenis<br>
infelix uirgo (quid enim commiserat illa?);<br>
siue pater timidam saeua complexus harena<br>
coniugium castae uiolauerat Amphitrites,<br>
at tamen exegit longo post tempore poenas,<br>
ut, cum cura sui ueheretur coniugis alto,<br>
ipsa trucem multo misceret sanguine pontum<br>
seu uero, ut perhibent, forma cum uinceret omnis<br>
et cupidos quaestu passim popularet amantes,<br>
horribilis circum uidit se existere formas,<br>
piscibus et canibusque malis uallata repente est<br>
(heu quotiens mirata nouos expalluit artus<br>
ipsa suos, quotiens heu pertimuit latratus),<br>
ausa quod est mulier numen fraudare deorum<br>
et dictam Veneri notorum uertere poenam,<br>
quam mala multiplici iuuenum consaepta caterua <br>
dixerat atque modo meretrix uulgata ferarum<br>
(infamem tali merito rumore fuisse<br>
docta Palaepaphiae testatur uoce Pachynus):<br>
quidquid et ut quisque est tali de clade locutus,<br>
omnia sim: potius liceat notescere cirin<br>
atque unam ex multis Scyllam non esse puellis.<br>
&nbsp;&nbsp;&nbsp;&nbsp;&nbsp;quare, quae cantus meditanti mittere cocos<br>
magna mihi cupido tribuistis praemia, diuae<br>
Pierides, quarum castos altaria postis<br>
munere saepe meo inficiunt foribusque hyacinthi<br>
deponunt flores aut suaue rubens narcissus<br>
aut crocus alterna coniungens lilia caltha<br>
sparsaque liminibus floret rosa, nunc age, diuae,<br>
praecipue nostro nunc aspirate labori<br>
atque nouum aeterno praetexite honore uolumen.<br>
&nbsp;&nbsp;&nbsp;&nbsp;&nbsp;sunt Pandioniis uicinae sedibus urbes<br>
Actaeos inter colles et candida Thesei<br>
purpureis late ridentia litora conchis,<br>
quarum non ulli fama concedere digna<br>
stat Megara, Alcathoi quondam murata labore,<br>
Alcathoi Phoebique; deus namque affuit illi, <br>
unde etiam citharae uoces imitatus acutas<br>
saepe lapis recrepat Cyllenia murmura pulsus<br>
et ueterem sonitu Phoebi testatur honorem.<br>
hanc urbem, ante alios qui tum florebat in armis,<br>
fecerat infestam populator remige Minos,<br>
hospitio quod se Nisi Polyidos auito<br>
Carpathium fugiens et flumina Caeratea<br>
texerat. hunc bello repetens Gortynius heros<br>
Attica Cretaea sternebat rura sagitta.<br>
sed neque tum ciues neque tum rex ipse ueretur<br>
infesto ad muros uolitantis agmine turmas<br>
dicere et indomitas uirtute retundere mentes,<br>
responsum quoniam satis est meminisse deorum.<br>
nam capite ab summo regis, mirabile dictu,<br>
candida caesarie florebant tempora lauro<br>
et roseus medio surgebat uertice crinis,<br>
cuius quam seruata diu natura fuisset,<br>
tam patriam incolumem Nisi regnumque futurum<br>
concordes stabili firmarunt numine Parcae.<br>
ergo omnis caro residebat cura capillo,<br>
aurea sollemni comptum quem fibula ritu <br>
Cecropiae tereti nectebat dente cicadae.<br>
&nbsp;&nbsp;&nbsp;&nbsp;&nbsp;nec uero haec urbis custodia uana fuisset<br>
(nec fuerat), ni Scylla nouo correpta furore,<br>
Scylla, patris miseri patriaeque inuenta sepulcrum,<br>
o nimium cupidis Minoa inhiasset ocellis.<br>
sed malus ille puer, quem nec sua flectere mater<br>
iratum potuit, quem nec pater atque auus idem<br>
Iuppiter (ille etiam Poenos domitare leones<br>
et ualidas docuit uires mansuescere tigris,<br>
ille etiam diuos, homines; sed dicere magnum est),<br>
idem tum tristis acuebat paruulus iras<br>
Iunonis magnae, cuius periura puella<br>
olim (sed meminere diu periuria diuae)<br>
non ulli licitam uiolauerat inscia sedem,<br>
dum sacris operata deae lasciuit et extra<br>
procedit longe matrum comitumque cateruam,<br>
suspensam gaudens in corpore ludere uestem<br>
et tumidos agitante sinus aquilone relaxans.<br>
necdum etiam castos gustauerat ignis honores,<br>
necdum sollemni lympha perfusa sacerdos<br>
pallentis foliis caput exornarat oliuae, <br>
cum lapsa e manibus fugit pila quoque ea lapsa est<br>
procurrit uirgo. quod uti ne prodita ludo<br>
aureolam gracili soluisses corpore pallam.<br>
omnia quae retinere gradum cursusque morari<br>
possent, o tecum uellem tua semper haberes.<br>
non, numquam uiolata manu sacraria diuae<br>
iurando, infelix, nequiquam periurasses.<br>
et, si quis nocuisse tibi periuria credat<br>
causa pia est: timuit fratri te ostendere Iuno.<br>
at leuis ille deus, cui semper ad ulciscendum<br>
quaeritur ex omni uerborum iniuria dictu,<br>
aurea fulgenti depromens tela pharetra<br>
(heu nimium certo, nimium, thirintia missu)<br>
uirginis in tenera defixit acumina mente.<br>
&nbsp;&nbsp;&nbsp;&nbsp;&nbsp;quae simul ut uenis hausit sitientibus ignem<br>
et ualidum penitus concepit in ossa furorem,<br>
saeua uelut gelidis Edonum Bistonis oris<br>
ictaue barbarico Cybeles antistita buxo<br>
infelix uirgo tota bacchatur in urbe, <br>
non storace Idaeo fragrantis cincta capillos,<br>
coccina non teneris pedibus Sicyonia seruans,<br>
non niueo retinens bacata monilia collo.<br>
multum illi incerto trepidant uestigia cursu;<br>
saepe petit patrios ascendere perdita muros<br>
aeriasque facit causam se uisere turris;<br>
saepe etiam tristis uoluens in nocte querelas<br>
sedibus ex altis caeli speculatur amorem<br>
castraque prospectat crebris lucentia flammis.<br>
nulla colum nouit, carum non respicit aurum,<br>
non arguta sonant tenui psalteria chorda,<br>
non Libyco molles plauduntur pectine telae;<br>
nullus in ore rubor: ubi enim rubor, obstat amori.<br>
atque ubi nulla malis reperit solacia tantis<br>
tabidulamque uidet labi per uiscera mortem,<br>
quo uocat ire dolor, subigunt quo tendere fata,<br>
fertur et horribili praeceps impellitur oestro,<br>
ut patris, a demens, crinem de uertice serum<br>
furtiue arguto detonsum mitteret hosti.<br>
namque haec condicio miserae proponitur una,<br>
siue illa ignorans (quis non bonus omnia malit<br>
credere quam tanti sceleris damnare puellam?);<br>
heu tamen infelix: quid enim imprudentia prodest?<br>
&nbsp;&nbsp;&nbsp;&nbsp;&nbsp;Nise pater, cui direpta crudeliter urbe<br>
uix erit una super sedes in turribus altis<br>
fessus ubi extructo possis considere nido, <br>
tum quoque auis metuere: dabit tibi filia poenas.<br>
gaudete, o celeres, subnixae nubibus altis,<br>
quae mare, quae uiridis siluas lucosque sonantis<br>
incolitis, gaudete, uagae, gaudete, uolucres,<br>
uosque adeo, humanos mutatae corporis artus,<br>
uos o crudeli fatorum lege, puellae<br>
Dauliades, gaudete: uenit carissima uobis<br>
cognatos augens reges numerumque suorum<br>
ciris et ipse pater. uos, o pulcherrima quondam<br>
corpora, caeruleas praeuertite in aethera nubes,<br>
qua nouus ad superum sedes haliaeetos et qua<br>
candida concessos ascendat ciris honores.<br>
&nbsp;&nbsp;&nbsp;&nbsp;&nbsp;iamque adeo dulci deuinctus lumina somno<br>
Nisus erat uigilumque procul custodia primis<br>
excubias foribus studio iactabat inani,<br>
cum furtim tacito descendens Scylla cubili<br>
auribus arrectis nocturna silentia temptat<br>
et pressis tenuem singultibus aera captat.<br>
tum suspensa leuans digitis uestigia primis<br>
egreditur ferroque manus armata bidenti<br>
auolat: at demptae subita in formidine uires.<br>
caeruleas sua furta prius testatur ad umbras;<br>
nam qua se ad patrium tendebat semita limen,<br>
uestibulo in thalami paulum remoratur et alte<br>
suspicit ad clari nictantia sidera mundi, <br>
non accepta piis promittens munera diuis.<br>
&nbsp;&nbsp;&nbsp;&nbsp;&nbsp;quam simul Ogygii Phoenicis filia Carme<br>
surgere sensit anus, sonitum nam fecerat illi<br>
marmoreo aeratus stridens in limine cardo,<br>
corripit extemplo fessam languore puellam<br>
et simul 'o nobis sacrum caput' inquit 'alumna,<br>
non tibi nequiquam uiridis per uiscera pallor<br>
aegroto tenuis suffundit sanguine uenas,<br>
nec leuis hoc faceret, neque enim pote, cura subegit,<br>
aut fallor: quod ut o potius, Rhamnusia, fallar.<br>
nam qua te causa nec dulcis pocula Bacchi<br>
nec grauidos Cereris dicam contingere fetus;<br>
qua causa ad patrium solam uigilare cubile,<br>
tempore quo fessas mortalia pectora curas,<br>
quo rapidos etiam requiescunt flumina cursus?<br>
dic age nunc miserae saltem, quod saepe petenti<br>
iurabas nihil esse mihi, cur maesta parentis<br>
formosos circum uirgo remorere capillos.<br>
ei mihi, ne furor ille tuos inuaserit artus,<br>
ille Arabae Myrrhae quondam qui cepit ocellos,<br>
ut scelere infando (quod nec sinat Adrastea)<br>
laedere utrumque uno studeas errore parentem.<br>
quod si alio quouis animi iactaris amore <br>
(nam te iactari, non est Amathusia nostri<br>
tam rudis ut nullo possim cognoscere signo),<br>
si concessus amor noto te macerat igni,<br>
per tibi Dictynae praesentia numina iuro,<br>
prima deum dulcem mihi quae te donat alumnam,<br>
omnia me potius digna atque indigna laborum<br>
milia uisuram, quam te tam tristibus istis<br>
sordibus et senio patiar tabescere tali.'<br>
&nbsp;&nbsp;&nbsp;&nbsp;&nbsp;haec loquitur mollique ut se uelauit amictu<br>
frigidulam iniecta circumdat ueste puellam,<br>
quae prius in tenui steterat succincta crocota.<br>
dulcia deinde genis rorantibus oscula figens<br>
persequitur miserae causas exquirere tabis.<br>
nec tamen ante ullas patitur sibi reddere uoces,<br>
marmoreum tremebunda pedem quam rettulit intra.<br>
illa autem 'quid . . . me' inquit, 'nutricula, torques?<br>
quid tantum properas nostros nouisse furores?<br>
non ego consueto mortalibus uror amore,<br>
nec mihi notorum deflectunt lumina uultus,<br>
nec genitor cordi est: ultro namque odimus omnis.<br>
nil amat hic animus, nutrix, quod oportet amari,<br>
in quo falsa tamen lateat pietatis imago,<br>
sed media ex acie, mediis ex hostibus; eheu,<br>
quid dicam quoue aegra malum hoc exordiar ore? <br>
dicam equidem, quoniam tu nunc non dicere, nutrix,<br>
non sinis: extremum hoc munus morientis habeto.<br>
ille, uides, nostris qui moenibus assidet hostis,<br>
quem pater ipse deum sceptri donauit honore,<br>
cui Parcae tribuere nec ullo uulnere laedi<br>
(dicendum est, frustra circumuehor omnia uerbis),<br>
ille mea, ille idem oppugnat praecordia Minos.<br>
quod per te diuum crebros obtestor amores<br>
perque tuum memori sanctum mihi pectus alumnae,<br>
ut me, si seruare potes, nec perdere malis,<br>
sin autem optatae spes est incisa salutis,<br>
nec mihi quam merui inuideas, nutricula, mortem.<br>
nam nisi te nobis malus, o malus, optima Carme,<br>
ante in conspectum casusue deusue tulisset,<br>
aut ferro hoc' (aperit ferrum quod ueste latebat)<br>
'purpureum patris dempsissem uertice crinem,<br>
aut mihi praesenti peperissem uulnere letum.'<br>
&nbsp;&nbsp;&nbsp;&nbsp;&nbsp;uix haec ediderat, cum clade exterrita tristi<br>
insontes multo deturpat puluere crinis<br>
et grauiter questu Carme complorat anili:<br>
'o mihi nunc iterum crudelis reddite Minos,<br>
o iterum nostrae Minos inimice senectae,<br>
semper aut olim natae te propter eundem<br>
aut amor insanae luctum portauit alumnae.<br>
tene ego tam longe capta atque auecta nequiui,<br>
tam graue seruitium, tam duros passa labores, <br>
effugere, o bis iam exitium crudele meorum?<br>
iam iam nec nobis aequo senioribus ullum,<br>
uiuere uti cupiam, uiuit genus. ut quid ego amens<br>
te erepta, o Britomarti, mei spes una sepulcri,<br>
te, Britomarti, diem potui producere uitae?<br>
atque utinam celeri nec tantum grata Dianae<br>
uenatus esses uirgo sectata uirorum,<br>
Cnosia nec Partho contendens spicula cornu<br>
Dictaeas ageres ad gramina nota capellas.<br>
numquam tam obnixe fugiens Minois amores<br>
praeceps aerii specula de montis iisses,<br>
unde alii fugisse ferunt et numen Aphaeae<br>
uirginis assignant, alii, quo notior esses,<br>
Dictynam dixere tuo de nomine Lunam.<br>
sint haec uera uelim: mihi certe, nata, peristi;<br>
numquam ego te summo uolitantem uertice . . .<br>
Hyrcanos inter comites agmenque ferarum<br>
conspiciam nec te redeuntem amplexa tenebo.<br>
uerum haec tum non sic grauia atque indigna fuere,<br>
tum, mea alumna, tui cum spes integra maneret, <br>
nam uox ista meas nondum uiolauerat auris.<br>
tene etiam fortuna mihi crudelis ademit,<br>
tene, o sola meae uiuendi causa senectae?<br>
saepe tuo dulci nequiquam capta sopore,<br>
cum premeret natura, mori me uelle negaui,<br>
ut tibi Corycio glomerarem flammea luto.<br>
quo nunc me, infelix, aut quae me fata reseruant?<br>
an nescis, qua lege patris de uertice summo<br>
edita candentis praetexat purpura canos,<br>
quae tenui patriae spes sit suspensa capillo?<br>
si nescis, aliquam possum sperare salutem,<br>
inscia quandoquidem scelus es conata nefandum;<br>
sin est quod metuo, per te, mea alumna, tuumque<br>
expertum multis miserae mihi rebus amorem,<br>
perdere seua precor per flumina elithie<br>
ne tantum in facinus tam nulla mente feraris.<br>
non ego te incepto, fieri quod non pote, conor<br>
flectere amore, nec est cum dis contendere nostrum,<br>
sed patris incolumi potius denubere regno<br>
atque aliquos tamen esse uelis tibi, alumna, penates;<br>
hoc unum exilio docta atque experta monebo.<br>
quod si non ulla poteris ratione parentem<br>
flectere (sed poteris: quid enim non unica possis?), <br>
tum potius tandem ista, pio cum iure licebit,<br>
cum facti causam tempusque doloris habebis,<br>
tum potius conata tua atque incepta referto,<br>
meque deosque tibi comites, mea alumna, futuros<br>
polliceor: nihil est, quod texitur ordine, longum.'<br>
&nbsp;&nbsp;&nbsp;&nbsp;&nbsp;his ubi sollicitos animi releuauerat aestus<br>
uocibus et blanda pectus spe mulserat aegrum,<br>
paulatim tremebunda genis obducere uestem<br>
uirginis et placidam tenebris captare quietem,<br>
inuerso bibulum restinguens lumen oliuo,<br>
incipit ad crebrosque insani pectoris ictus<br>
ferre manum, assiduis mulcens praecordia palmis.<br>
noctem illam sic maesta super marcentis alumnae<br>
frigidulos cubito subnixa pependit ocellos.<br>
&nbsp;&nbsp;&nbsp;&nbsp;&nbsp;postera lux ubi laeta diem mortalibus almum<br>
et gelida uenientem ignem quatiebat ab Oeta,<br>
quem pauidae alternis fugitant optantque puellae<br>
(Hesperium uitant, optant ardescere Eoum),<br>
praeceptis paret uirgo nutricis et omnis<br>
undique conquirit nubendi sedula causas.<br>
temptantur patriae submissis uocibus aures<br>
laudanturque bonae pacis bona; multus inepto <br>
uirginis insolitae sermo nouus errat in ore:<br>
nunc tremere instantis belli certamina dicit<br>
communemque timere deum; nunc regis amicis<br>
(namque ipsi uerita est) toruum flet maesta parentem,<br>
cum Ioue communis qui nolit habere nepotes.<br>
nunc etiam conficta dolo mendacia turpi<br>
inuenit et diuum terret formidine ciuis;<br>
nunc alia ex aliis (nec desunt) omina quaerit;<br>
quin etiam castos ausa est corrumpere uates,<br>
ut, cum caesa pio cecidisset uictima ferro,<br>
essent qui generum Minoa auctoribus extis<br>
iungere et ancipitis suaderent tollere pugnas.<br>
&nbsp;&nbsp;&nbsp;&nbsp;&nbsp;at nutrix patula componens sulpura testa<br>
narcissum casiamque herbas incendit olentis<br>
terque nouena ligans triplici diuersa colore<br>
fila 'ter in gremium mecum' inquit 'despue, uirgo,<br>
despue ter, uirgo: numero deus impare gaudet.'<br>
inde mago geminata Ioui frigidula sacra,<br>
sacra nec Idaeis anubus nec cognita Grais,<br>
pergit Amyclaeo spargens altaria thallo<br>
regis Iolciacis animum defigere uotis.<br>
uerum ubi nulla mouet stabilem fallacia Nisum,<br>
nec possunt homines nec possunt flectere diui <br>
(tanta est in paruo fiducia crine cauendi),<br>
rursus ad inceptum sociam se adiungit alumnae<br>
purpureumque parat rursus tondere capillum,<br>
tam longo quod iam captat succurrere amori,<br>
non minus illa tamen reuehi quod moenia Cretae<br>
gaudeat: et cineri patria est iucunda sepulto.<br>
&nbsp;&nbsp;&nbsp;&nbsp;&nbsp;ergo iterum capiti Scylla est inimica paterno:<br>
tum coma Sidonio florens deciditur ostro,<br>
tum capitur Megara et diuum responsa probantur,<br>
tum suspensa nouo ritu de nauibus altis<br>
per mare caeruleum trahitur Niseia uirgo.<br>
complures illam nymphae mirantur in undis,<br>
miratur pater Oceanus et candida Tethys<br>
et cupidas secum rapiens Galatea sorores,<br>
illa etiam iunctis magnum quae piscibus aequor<br>
et glauco bipedum curru metitur equorum<br>
Leucothea paruusque dea cum matre Palaemon,<br>
illi etiam alternas sortiti uiuere luces,<br>
cara Iouis suboles, magnum Iouis incrementum,<br>
Tyndaridae niueos mirantur uirginis artus.<br>
has adeo uoces atque haec lamenta per auras<br>
fluctibus in mediis questu uoluebat inani,<br>
ad caelum infelix ardentia lumina tendens,<br>
lumina, nam teneras arcebant uincula palmas:<br>
'supprimite o paulum turbati flamina uenti, <br>
dum queror et diuos (quamquam nil testibus illis<br>
profeci) extrema moriens tamen alloquor hora.<br>
uos ego, uos adeo, uenti, testabor, et aurae,<br>
uos o numantana si qui de gente uenitis,<br>
cernitis? illa ego sum cognato sanguine uobis<br>
Scylla (quod o salua liceat te dicere, Procne),<br>
illa ego sum Nisi pollentis filia quondam,<br>
certatim ex omni petiit quam Graecia regno<br>
qua curuus terras amplectitur Hellespontus;<br>
illa ego sum, Minos, sacrato foedere coniunx<br>
dicta tibi: tamen haec, etsi non accipis, audis.<br>
uinctane tam magni tranabo gurgitis undas?<br>
uincta tot assiduas pendebo ex ordine luces?<br>
non equidem me alio possum contendere dignam<br>
supplicio, quae sic patriam carosque penates<br>
hostibus immitique addixi ignara tyranno.<br>
uerum istaec, Minos, illos scelerata putaui,<br>
si nostra ante aliqui nudasset foedera casus,<br>
facturos, quorum direptis moenibus urbis<br>
o ego crudelis flamma delubra petiui.<br>
te uero uictore prius uel sidera cursus<br>
mutatura suos quam te mihi talia captae<br>
facturum metui. iam iam scelus omnia uicit.<br>
tene ego plus patrio dilexi perdita regno?<br>
tene ego? nec mirum: uultu decepta puella <br>
ut uidi, ut perii, ut me malus abstulit error.<br>
non equidem ex isto speraui corpore posse<br>
tale malum nasci forma uel sidera fallar.<br>
me non deliciis commouit regia diues,<br>
curalio fragili aut electro lacrimoso,<br>
me non florentes aequali corpore nymphae,<br>
non metus impendens potuit retinere deorum:<br>
omnia uicit amor: quid enim non uinceret ille?<br>
non mihi iam pingui sudabunt tempora myrrha,<br>
pronuba nec castos accendet pinus odores,<br>
non Libys Assyrio sternetur lectulus ostro;<br>
parua queror: ne me illa quidem communis alumna<br>
omnibus iniecta tellus tumulabit harena.<br>
mene inter matres ancillarique maritas,<br>
mene alias inter famularum munere fungi,<br>
coniugis atque tuae, quaecumque erit illa, beatae<br>
non licuit grauidos penso deuoluere fusos?<br>
at belli saltem captiuam lege necasses.<br>
iam tandem casus hominum, iam respice, Minos.<br>
sit satis hoc, tantum Scyllam uidisse malorum. <br>
uel fato fuerit nobis haec debita pestis,<br>
uel casu incerto, merita uel denique culpa:<br>
omnia nam potius quam te fecisse putabo.'<br>
&nbsp;&nbsp;&nbsp;&nbsp;&nbsp;labitur interea resoluta ab litore classis,<br>
magna repentino sinuantur lintea coro,<br>
flectitur in uiridi remus sale, languida fessae<br>
uirginis in cursu moritur querimonia longo.<br>
deserit angustis inclusum faucibus Isthmon<br>
Cypselidae et magni florentia regna, Corinthum;<br>
praeterit abruptas Scironis protinus arces<br>
infestumque suis dirae testudinis exit<br>
spelaeum multoque cruentas hospite cautes.<br>
iamque adeo tutum longe Piraeea cernit<br>
et notas, eheu frustra, respectat Athenas;<br>
iam procul e fluctu Salaminia respicit arua<br>
florentisque uidet iam Cycladas: hinc sinus illi<br>
Sunius, hinc statio contra patet Hermionaea.<br>
linquitur ante alias longe gratissima Delos<br>
Nereidum matri et Neptuno Aegaeo;<br>
prospicit incinctam spumanti litore Cythnum<br>
marmoreamque Paron uiridemque adlapsa Donysam<br>
aeginamque simul salutiferamque Seriphum. <br>
iam fessae tandem fugiunt de corpore uires<br>
et caput inflexa lentum ceruice recumbit,<br>
marmorea adductis liuescunt bracchia nodis.<br>
aequoreae pristes, immania corpora ponti,<br>
undique conueniunt et glauco in gurgite circum<br>
uerbere caudarum atque oris minitantur hiatu.<br>
fertur et incertis iactatur ad omnia uentis,<br>
cumba uelut magnas sequitur cum paruula classis<br>
Afer et hiberno bacchatur in aequore turbo,<br>
donec tale decus formae uexarier undis<br>
non tulit ac miseros mutauit uirginis artus<br>
caeruleo pollens coniunx Neptunia regno.<br>
sed tamen aeternam squamis uestire puellam<br>
infidosque inter teneram committere pisces<br>
non statuit (nimium est auidum pecus Amphitrites):<br>
aeriis potius sublimem sustulit alis,<br>
esset ut in terris facti de nomine ciris,<br>
ciris Amyclaeo formosior ansere Ledae.<br>
hic uelut in niueo tenera est cum primitus ouo<br>
effigies animantis et internodia membris <br>
imperfecta nouo fluitant concreta calore,<br>
sic liquido Scyllae circumfusum aequore corpus<br>
semiferi incertis etiam nunc partibus artus<br>
undique mutabant atque undique mutabantur.<br>
oris honos primum et multis optata labella<br>
et patulae frontis species concrescere in unum<br>
coepere et gracili mentum producere rostro;<br>
tum, qua se medium capitis discrimen agebat,<br>
ecce repente uelut patrios imitatus honores<br>
puniceam concussit apex in uertice cristam;<br>
at mollis uarios intexens pluma colores<br>
marmoreum uolucri uestiuit tegmine corpus<br>
lentaque perpetuas fuderunt bracchia pennas;<br>
inde alias partes minioque infecta rubenti<br>
crura noua macies obduxit squalida pelli<br>
et pedibus teneris unguis affixit acutos.<br>
et tamen hoc demum miserae succurrere pacto<br>
uix fuerat placida Neptuni coniuge dignum.<br>
numquam illam post haec oculi uidere suorum<br>
purpureas flauo retinentem uertice uittas,<br>
non thalamus Syrio fragrans accepit amomo,<br>
nullae illam sedes: quid enim cum sedibus illi?<br>
quae simul ut sese cano de gurgite uelox<br>
cum sonitu ad caelum stridentibus extulit alis <br>
et multum late dispersit in aequora rorem,<br>
infelix uirgo nequiquam a morte recepta<br>
incultum solis in rupibus exigit aeuum,<br>
rupibus et scopulis et litoribus desertis.<br>
nec tamen hoc ipsum poena sine: namque deum rex,<br>
omnia qui imperio terrarum milia uersat,<br>
commotus talem ad superos uolitare puellam,<br>
cum pater extinctus caeca sub nocte lateret,<br>
illi pro pietate sua (nam saepe rubentis<br>
sanguine taurorum supplex resperserat aras,<br>
saepe deum largo decorarat munere sedes)<br>
reddidit optatam mutato corpore uitam<br>
fecitque in terris haliaeetos ales ut esset:<br>
quippe aquilis semper gaudet deus ille coruscis.<br>
huic uero miserae, quoniam damnata deorum<br>
iudicio natique et coniugis ante fuisset,<br>
infesti apposuit odium crudele parentis.<br>
namque ut in aetherio signorum limite praestans,<br>
unum quem duplici stellarunt sidere diui,<br>
Scorpios alternis clarum fugat Oriona,<br>
sic inter sese tristis haliaeetos iras<br>
et ciris memori seruant ad saecula fato. <br>
quacumque illa leuem fugiens secat aethera pennis,<br>
ecce inimicus atrox magno stridore per auras<br>
insequitur Nisus; qua se fert Nisus ad auras,<br>
illa leuem fugiens raptim secat aethera pennis.
</p>

<p class=shortborder></p>

<p>
<b>PRIAPEA</B>
</p>

<p>
Vere rosa, autumno pomis, aestate frequentor<br>
&nbsp;&nbsp;&nbsp;&nbsp;&nbsp;spicis: una mihi est horrida pestis hiemps;<br>
nam frigus metuo et uereor ne ligneus ignem<br>
&nbsp;&nbsp;&nbsp;&nbsp;&nbsp;hic deus ignauis praebeat agricolis.<br>
Ego haec, ego arte fabricata rustica,<br>
ego arida, o uiator, ecce populus,<br>
agellulum hunc, sinistra et ante quem uides,<br>
erique uillulam hortulumque pauperis<br>
tuor, malaque furis arceo manu.<br>
mihi corolla picta uere ponitur,<br>
mihi rubens arista sole feruido,<br>
mihi uirente dulcis uua pampino,<br>
mihi gelante oliua cocta frigore.<br>
meis capella delicata pascuis<br>
in urbem adulta lacte portat ubera,<br>
meisque pinguis agnus ex ouilibus <br>
grauem domum remittit aere dexteram<br>
teneraque matre mugiente uaccula<br>
deum profundit ante templa sanguinem.<br>
proin, uiator, hunc deum uereberis<br>
manumque sursum habebis. hoc tibi expedit,<br>
parata namque trux stat ecce mentula.<br>
'uelim pol' inquis? at pol ecce uilicus<br>
uenit, ualente cui reuulsa bracchio<br>
fit ista mentula apta claua dexterae.<br>
Hunc ego, o iuuenes, locum uillulamque palustrem<br>
tectam uimine iunceo caricisque maniplis,<br>
quercus arida rustica fomitata securi<br>
nutrior: magis et magis fit beata quotannis.<br>
huius nam domini colunt me, deumque salutant<br>
pauperis tuguri pater filiusque adulescens,<br>
alter assidua cauens diligentia, ut herbae,<br>
aspera ut rubus a meo sit remota sacello,<br>
alter parua manu ferens semper munera larga. <br>
florido mihi ponitur picta uere corolla,<br>
primitus tenera uirens spica mollis arista,<br>
luteae uiolae mihi lacteumque papauer<br>
pallentesque cucurbitae et suaue olentia mala,<br>
uua pampinea rubens educata sub umbra;<br>
sanguine haec etiam mihi (sed tacebitis) arma<br>
barbatus linit hirculus cornipesque capella.<br>
pro quis omnia honoribus nunc necesse Priapo est<br>
praestare, et domini hortulum uineamque tueri.<br>
quare hinc, o pueri, malas abstinete rapinas:<br>
uicinus prope diues est neglegensque Priapi.<br>
inde sumite: semita haec deinde uos feret ipsa.<br>
</p>

<p class=shortborder></p>

<p>
<b>CATALEPTON</B>
</p>

<p>
I
</p>

<p>
De qua saepe tibi, uenit: sed, Tucca, uidere<br>
&nbsp;&nbsp;&nbsp;&nbsp;&nbsp;non licet: occulitur limine clausa uiri.<br>
de qua saepe tibi, non uenit adhuc mihi: namque<br>
&nbsp;&nbsp;&nbsp;&nbsp;&nbsp;si occulitur; longe est, tangere quod nequeas.<br>
uenerit: audiui. sed iam mihi nuntius iste<br>
&nbsp;&nbsp;&nbsp;&nbsp;&nbsp;quid prodest? illi dicite cui rediit.
</p>

<p>
II
</p>

<p>
Corinthiorum amator iste uerborum,<br>
iste, iste rhetor, namque quatenus totus<br>
Thucydides, tyrannus Atticae febris,<br>
tau Gallicum, min et sphin ut male illisit,<br>
ita omnia ista uerba miscuit fratri.III
</p>

<p>
Aspice quem ualido subnixum Gloria regno<br>
&nbsp;&nbsp;&nbsp;&nbsp;&nbsp;altius et caeli sedibus extulerat:<br>
terrarum hic bello magnum concusserat orbem,<br>
&nbsp;&nbsp;&nbsp;&nbsp;&nbsp;hic reges Asiae fregerat, hic populos; <br>
hic graue seruitium tibi, iam tibi, Roma, ferebat<br>
&nbsp;&nbsp;&nbsp;&nbsp;&nbsp;(cetera namque uiri cuspide conciderant),<br>
cum subito in medio rerum certamine praeceps<br>
&nbsp;&nbsp;&nbsp;&nbsp;&nbsp;corruit e patria pulsus in exilium.<br>
tale Deae numen: tali mortalia nutu<br>
&nbsp;&nbsp;&nbsp;&nbsp;&nbsp;fallax momento temporis hora dedit.
</p>

<p>
IV
</p>

<p>
Quocumque ire ferunt uariae nos tempora uitae,<br>
&nbsp;&nbsp;&nbsp;&nbsp;&nbsp;tangere quas terras, quosque uidere homines,<br>
dispeream, si te fuerit mihi carior alter<br>
&nbsp;&nbsp;&nbsp;&nbsp;&nbsp;(alter enim qui te dulcior esse potest?),<br>
cui iuueni ante alios diui diuumque sorores<br>
&nbsp;&nbsp;&nbsp;&nbsp;&nbsp;cuncta, neque indigno, Musa, dedere bona,<br>
cuncta quibus gaudet Phoebi chorus ipseque Phoebus;<br>
&nbsp;&nbsp;&nbsp;&nbsp;&nbsp;doctior o quis te, Musa, fuisse potest?<br>
o quis te in terris loquitur iucundior uno?<br>
&nbsp;&nbsp;&nbsp;&nbsp;&nbsp;(Clio nam certe candida non loquitur.)<br>
quare illud satis est, si te permittis amari:<br>
&nbsp;&nbsp;&nbsp;&nbsp;&nbsp;nam contra ut sit amor mutuus, unde mihi?
</p>

<p>
V
</p>

<p>
Ite hinc, inanes, ite, rhetorum ampullae,<br>
inflata rhoezo non Achaico uerba; <br>
et uos, Selique Tarquitique Varroque,<br>
scholasticorum natio madens pingui,<br>
ite hinc, inane cymbalon iuuentutis;<br>
tuque, o mearum cura, Sexte, curarum,<br>
uale, Sabine; iam ualete, formosi.<br>
nos ad beatos uela mittimus portus<br>
magni petentes docta dicta Sironis,<br>
uitamque ab omni uindicabimus cura.<br>
ite hinc, Camenae, uos quoque ite iam sane,<br>
dulces Camenae (nam fatebimur uerum,<br>
dulces fuistis), et tamen meas chartas<br>
reuisitote, sed pudenter et raro.
</p>

<p>
VI
</p>

<p>
Socer, beate nec tibi nec alteri,<br>
generque Noctuine, putidum caput,<br>
tuoque nunc puella talis et tuo<br>
stupore pressa rus abibit? ei mihi,<br>
ut ille uersus usquequaque pertinet:<br>
'gener socerque, perdidistis omnia'.
</p>

<p>
VII
</p>

<p>
Si licet, hoc sine fraude, Vari dulcissime, dicam<br>
&nbsp;&nbsp;&nbsp;&nbsp;&nbsp;'dispeream, nisi me perdidit iste Pothus';<br>
sin autem praecepta uetant me dicere, sane<br>
&nbsp;&nbsp;&nbsp;&nbsp;&nbsp;non dicam, sed: 'me perdidit iste puer'.
</p>

<p>
VIII
</p>

<p>
Villula, quae Sironis eras, et pauper agelle;<br>
&nbsp;&nbsp;&nbsp;&nbsp;&nbsp;uerum illi domino tu quoque diuitiae;<br>
me tibi, et hos una mecum, quos semper amaui,<br>
&nbsp;&nbsp;&nbsp;&nbsp;&nbsp;si quid de patria tristius audiero,<br>
commendo, in primisque patrem. tu nunc eris illi<br>
&nbsp;&nbsp;&nbsp;&nbsp;&nbsp;Mantua quod fuerat quodque Cremona prius.
</p>

<p>
IX
</p>

<p>
Pauca mihi, niueo sed non incognita Phoebo,<br>
&nbsp;&nbsp;&nbsp;&nbsp;&nbsp;pauca mihi, doctae, dicite, Pegasides.<br>
uictor adest, magni magnum decus ecce triumphi,<br>
&nbsp;&nbsp;&nbsp;&nbsp;&nbsp;uictor qua terrae, quaque patent maria,<br>
horrida barbaricae portans insignia pugnae,<br>
&nbsp;&nbsp;&nbsp;&nbsp;&nbsp;magnus ut Oenides, utque superbus Eryx,<br>
nec minus idcirco uestros expromere cantus<br>
&nbsp;&nbsp;&nbsp;&nbsp;&nbsp;maximus, et sanctos dignus inire choros.<br>
hoc itaque insuetis iactor magis, optime, curis,<br>
&nbsp;&nbsp;&nbsp;&nbsp;&nbsp;quid de te possim scribere, quidue tibi; <br>
namque (fatebor enim) quae maxima deterrendi<br>
&nbsp;&nbsp;&nbsp;&nbsp;&nbsp;debuit, hortandi maxima causa fuit.<br>
pauca tua in nostras uenerunt carmina chartas,<br>
&nbsp;&nbsp;&nbsp;&nbsp;&nbsp;carmina cum lingua tum sale Cecropia,<br>
carmina quae Phrygium, saeclis accepta futuris,<br>
&nbsp;&nbsp;&nbsp;&nbsp;&nbsp;carmina quae Pylium uincere digna senem.<br>
molliter hic uiridi patulae sub tegmine quercus<br>
&nbsp;&nbsp;&nbsp;&nbsp;&nbsp;Moeris pastores et Meliboeus erant,<br>
dulcia iactantes alterno carmina uersu<br>
&nbsp;&nbsp;&nbsp;&nbsp;&nbsp;qualia Trinacriae doctus amat iuuenis.<br>
certatim ornabant omnes heroida diuae,<br>
&nbsp;&nbsp;&nbsp;&nbsp;&nbsp;certatim diuae munere quoque suo.<br>
felicem ante alias o te scriptore puellam:<br>
&nbsp;&nbsp;&nbsp;&nbsp;&nbsp;altera non fama dixerit esse prior;<br>
non illa, Hesperidum ni munere capta fuisset,<br>
&nbsp;&nbsp;&nbsp;&nbsp;&nbsp;quae uolucrem cursu uicerat Hippomenen;<br>
candida cycneo non edita Tyndaris ouo;<br>
&nbsp;&nbsp;&nbsp;&nbsp;&nbsp;non supero fulgens Cassiopea polo;<br>
non defensa diu multum certamine equorum,<br>
&nbsp;&nbsp;&nbsp;&nbsp;&nbsp;optabant grauide quam sibi quaeque manus,<br>
saepe animam generi pro qua pater inpius hausit,<br>
&nbsp;&nbsp;&nbsp;&nbsp;&nbsp;saepe rubro pro qua sanguine fluxit humus; <br>
regia non Semele, non Inachis Acrisione,<br>
&nbsp;&nbsp;&nbsp;&nbsp;&nbsp;inmitti expertae fulmine et imbre Iouem;<br>
non cuius ob raptum pulsi liquere penates<br>
&nbsp;&nbsp;&nbsp;&nbsp;&nbsp;Tarquinii patrios filius atque pater,<br>
illo quo primum dominatus Roma superbos<br>
&nbsp;&nbsp;&nbsp;&nbsp;&nbsp;mutauit placidis tempore consulibus.<br>
multa, neque inmeritis, donauit praemia alumnis,<br>
&nbsp;&nbsp;&nbsp;&nbsp;&nbsp;praemia Messallis maxima Publicolis:<br>
nam quid ego inmensi memorem studia ista laboris,<br>
&nbsp;&nbsp;&nbsp;&nbsp;&nbsp;horrida quid durae tempora militiae?<br>
castra foro solitos, urbi praeponere castra,<br>
&nbsp;&nbsp;&nbsp;&nbsp;&nbsp;tam procul hoc gnato, tam procul hac patria?<br>
inmoderata pati iam frigora iamque calores?<br>
&nbsp;&nbsp;&nbsp;&nbsp;&nbsp;sternere uel dura posse super silice?<br>
saepe trucem aduerso perlabi sidere pontum?<br>
&nbsp;&nbsp;&nbsp;&nbsp;&nbsp;saepe mare audendo uincere, saepe hiemem?<br>
saepe etiam densos inmittere corpus in hostes?<br>
&nbsp;&nbsp;&nbsp;&nbsp;&nbsp;communem belli non meminisse deum?<br>
nunc celeris Afros, periurae milia gentis,<br>
&nbsp;&nbsp;&nbsp;&nbsp;&nbsp;aurea nunc rapidi flumina adire Tagi?<br>
nunc aliam ex alia bellando quaerere gentem,<br>
&nbsp;&nbsp;&nbsp;&nbsp;&nbsp;uincere et Oceani finibus ulterius? <br>
non nostrum est tantas, non, inquam, attingere laudes;<br>
&nbsp;&nbsp;&nbsp;&nbsp;&nbsp;quin ausim hoc etiam dicere: uix hominum est.<br>
ipsa haec, ipsa ferent rerum monumenta per orbem,<br>
&nbsp;&nbsp;&nbsp;&nbsp;&nbsp;ipsa sibi egregium facta decus parient;<br>
nos ea quae tecum finxerunt carmina diui,<br>
&nbsp;&nbsp;&nbsp;&nbsp;&nbsp;Cynthius et Musae, Bacchus et Aglaie.<br>
si laudi aspirare humili, si adire Cyrenas,<br>
&nbsp;&nbsp;&nbsp;&nbsp;&nbsp;si patrio Graios carmine adire sales<br>
possumus, optatis plus iam procedimus ipsis:<br>
&nbsp;&nbsp;&nbsp;&nbsp;&nbsp;hoc satis est: pingui nil mihi cum populo.
</p>

<p>
X
</p>

<p>
Sabinus ille, quem uidetis, hospites,<br>
ait fuisse mulio celerrimus,<br>
neque ullius uolantis inpetum cisi <br>
nequisse praeterire, siue Mantuam<br>
opus foret uolare, siue Brixiam.<br>
et hoc negat Tryphonis aemuli domum<br>
negare nobilem insulamue Ceryli,<br>
ubi iste, post Sabinus, ante Quinctio,<br>
bidente dicit attodisse forcipe<br>
comata colla, ne Cytorio iugo<br>
premente dura uulnus ederet iuba.<br>
Cremona frigida, et lutosa Gallia,<br>
tibi haec fuisse et esse cognitissima,<br>
ait Sabinus; ultima ex origine<br>
tua stetisse dicit in uoragine,<br>
tua in palude deposisse sarcinas,<br>
et inde tot per orbitosa milia <br>
iugum tulisse, laeua siue dextera<br>
strigare mula siue utrumque ceperat.<br>
neque ulla uota semitalibus deis<br>
sibi esse facta praeter hoc nouissimum:<br>
paterna lora proximumque pectinem.<br>
sed haec prius fuere: nunc eburnea<br>
sedetque sede seque dedicat tibi,<br>
gemelle Castor, et gemelle Castoris.
</p>

<p>
XI
</p>

<p>
Quis deus, Octaui, te nobis abstulit? an quae<br>
&nbsp;&nbsp;&nbsp;&nbsp;&nbsp;dicunt, a, nimio pocula dura mero?<br>
'uobiscum, si est culpa, bibi: sua quemque secuntur<br>
&nbsp;&nbsp;&nbsp;&nbsp;&nbsp;fata: quid inmeriti crimen habent cyathi?' <br>
scripta quidem tua nos multum mirabimur: et te<br>
&nbsp;&nbsp;&nbsp;&nbsp;&nbsp;raptum et Romanam flebimus historiam.<br>
sed tu nullus eris. peruersi, dicite, Manes,<br>
&nbsp;&nbsp;&nbsp;&nbsp;&nbsp;hunc superesse patri quae fuit inuidia?
</p>

<p>
XII
</p>

<p>
Superbe Noctuine, putidum caput,<br>
datur tibi puella quam petis, datur;<br>
datur, superbe Noctuine, quam petis.<br>
sed, o superbe Noctuine, non uides<br>
duas habere filias Atilium?<br>
duas, et hanc et alteram, tibi dari?<br>
adeste nunc, adeste: ducit, ut decet,<br>
superbus ecce Noctuinus hirneam.<br>
Thalassio, Thalassio, Thalassio.
</p>

<p>
XIII
</p>

<p>
Iacere me, quod alta non possim, putas,<br>
&nbsp;&nbsp;&nbsp;&nbsp;&nbsp;ut ante, uectari freta,<br>
nec ferre durum frigus aut aestum pati,<br>
&nbsp;&nbsp;&nbsp;&nbsp;&nbsp;neque arma uictoris sequi?<br>
ualent, ualent mihi ira et antiquus furor<br>
&nbsp;&nbsp;&nbsp;&nbsp;&nbsp;et lingua qua assim tibi, <br>
seu prostitutae turpe contubernium<br>
&nbsp;&nbsp;&nbsp;&nbsp;&nbsp;sororis (o quid me incitas,<br>
quid, inpudice et inprobande Caesari?),<br>
&nbsp;&nbsp;&nbsp;&nbsp;&nbsp;seu furta dicantur tua,<br>
et helluato sera patrimonio<br>
&nbsp;&nbsp;&nbsp;&nbsp;&nbsp;in fratre parsimonia,<br>
uel acta puero cum uiris conuiuia,<br>
&nbsp;&nbsp;&nbsp;&nbsp;&nbsp;udaeque per somnum nates,<br>
et inscio repente clamatum insuper<br>
&nbsp;&nbsp;&nbsp;&nbsp;&nbsp;'Thalassio, Thalassio'.<br>
quid palluisti, femina? an ioci dolent?<br>
&nbsp;&nbsp;&nbsp;&nbsp;&nbsp;an facta cognoscis tua?<br>
non me uocabis, pulchra, per Cotytia<br>
&nbsp;&nbsp;&nbsp;&nbsp;&nbsp;ad feriatos fascinos;<br>
nec deinde te mouere lumbos in ratulam<br>
&nbsp;&nbsp;&nbsp;&nbsp;&nbsp;prensis uidebo altaribus,<br>
flauumque propter Thybrim olentis nauticum<br>
&nbsp;&nbsp;&nbsp;&nbsp;&nbsp;uocare, ubi adpulsae rates<br>
caeno retentae sordido stant in uadis<br>
&nbsp;&nbsp;&nbsp;&nbsp;&nbsp;macraque luctantes aqua; <br>
neque in culinam et uncta compitalia<br>
&nbsp;&nbsp;&nbsp;&nbsp;&nbsp;dapesque duces sordidas,<br>
quibus repletus et saliuosis aquis<br>
&nbsp;&nbsp;&nbsp;&nbsp;&nbsp;obesam ad uxorem redis,<br>
et aestuantes docte soluis pantices,<br>
&nbsp;&nbsp;&nbsp;&nbsp;&nbsp;osiculisque lambis sauiis.<br>
nunc laede, nunc lacesse, si quidquam uales.<br>
&nbsp;&nbsp;&nbsp;&nbsp;&nbsp;en nomen adscribo tuum,<br>
cinaede Lucci. iamne liquerunt opes,<br>
&nbsp;&nbsp;&nbsp;&nbsp;&nbsp;fameque genuini crepant?<br>
uidebo habentem praeter ignauos nihil<br>
&nbsp;&nbsp;&nbsp;&nbsp;&nbsp;fratres et iratum Iouem<br>
scissumque uentrem et hirneosi patrui<br>
&nbsp;&nbsp;&nbsp;&nbsp;&nbsp;pedes inedia turgidos.
</p>

<p>
XIV
</p>

<p>
Si mihi susceptum fuerit decurrere munus,<br>
&nbsp;&nbsp;&nbsp;&nbsp;&nbsp;o Paphon, o sedes quae colis Idalias, <br>
Troius Aeneas Romana per oppida digno<br>
&nbsp;&nbsp;&nbsp;&nbsp;&nbsp;iam tandem ut tecum carmine uectus eat,<br>
non ego ture modo aut picta tua templa tabella<br>
&nbsp;&nbsp;&nbsp;&nbsp;&nbsp;ornabo, et puris serta feram manibus:<br>
corniger hos aries humilis et maxima taurus<br>
&nbsp;&nbsp;&nbsp;&nbsp;&nbsp;uictima sacratos sparget honore focos,<br>
marmoreusque tibi aut mille coloribus ales<br>
&nbsp;&nbsp;&nbsp;&nbsp;&nbsp;in morem picta stabit Amor pharetra.<br>
adsis o Cytherea: tuus te Caesar Olympo<br>
&nbsp;&nbsp;&nbsp;&nbsp;&nbsp;et Surrentini litoris ara uocat.
</p>

<p>
XV
</p>

<p>
Vate Syracosio qui dulcior, Hesiodoque<br>
&nbsp;&nbsp;&nbsp;&nbsp;&nbsp;maior, Homereo non minor ore fuit,<br>
illius haec quoque sunt diuini elementa poetae,<br>
&nbsp;&nbsp;&nbsp;&nbsp;&nbsp;et rudis in uario carmine Calliope.
</p>

<p>
XVI
</p>

<p>
Callide mage sub hec celi est iniuria secli<br>
&nbsp;&nbsp;&nbsp;&nbsp;&nbsp;antiquis, hospes, non minor ingeniis,<br>
et quo Roma uiro doctis certaret Athenis;<br>
&nbsp;&nbsp;&nbsp;&nbsp;&nbsp;ferrea sed nulli uincere fata datur.] 
</p>

<p class=shortborder></p>

<p>
<b>PRIAPEVM 'QVID HOC NOVI EST?'</B>
</p>

<p>
Quid hoc noui est? quid ira nuntiat deum?<br>
silente nocte candidus mihi puer<br>
tepente cum iaceret abditus sinu,<br>
Venus fuit quieta, nec uiriliter<br>
iners senile penis extulit caput.<br>
placet, Priape, qui sub arboris coma<br>
soles, sacrum reuincte pampino caput,<br>
ruber sedere cum rubente fascino?<br>
at, o Triphalle, saepe floribus nouis<br>
tuas sine arte deligauimus comas,<br>
abegimusque uoce saepe, cum tibi<br>
senexue coruus impigerue graculus<br>
sacrum feriret ore corneo caput.<br>
uale, nefande destitutor inguinum,<br>
uale, Priape: debeo tibi nihil.<br>
iacebis inter arua pallidus situ,<br>
canisque saeua susque ligneo tibi<br>
lutosus affricabit oblitum latus.<br>
at, o sceleste penis, o meum malum,<br>
graui piaque lege noxiam lues.<br>
licet querare: nec tibi tener puer <br>
patebit ullus, inminente qui toro<br>
iuuante uerset arte mobilem natem,<br>
puella nec iocosa te leui manu<br>
fouebit, adprimetue lucidum femur.<br>
bidens amica Romuli senis memor<br>
paratur, inter atra cuius inguina<br>
latet iacente pantice abditus specus<br>
uagaque pelle tectus annuo gelu<br>
araneosus obsidet forem situs.<br>
tibi haec paratur, ut tuum ter aut quater<br>
uoret profunda fossa lubricum caput.<br>
licebit aeger, angue lentior, cubes,<br>
tereris usque donec, a, miser, miser<br>
triplexque quadruplexque compleas specum.<br>
superbia ista proderit nihil, simul<br>
uagum sonante merseris luto caput.<br>
quid est, iners? pigetne lentitudinis?<br>
licebit hoc inultus auferas semel:<br>
sed ille cum redibit aureus puer,<br>
simul sonante senseris iter pede, <br>
rigente neruos excubet lubidine,<br>
et inquietus inguina arrigat tumor,<br>
neque incitare cesset, usque dum mihi<br>
Venus iocosa molle ruperit latus. 
</p>

<p class=shortborder></p>

<p>
<b>MORETVM</B>
</p>

<p>
Iam nox hibernas bis quinque peregerat horas<br>
excubitorque diem cantu praedixerat ales,<br>
Simulus exigui cultor cum rusticus agri,<br>
tristia uenturae metuens ieiunia lucis,<br>
membra leuat uili sensim demissa grabato<br>
sollicitaque manu tenebras explorat inertes<br>
uestigatque focum, laesus quem denique sensit.<br>
paruulus exusto remanebat stipite fomes<br>
et cinis obductae celabat lumina prunae;<br>
admouet his pronam summissa fronte lucernam<br>
et producit acu stuppas umore carentis,<br>
excitat et crebris languentem flatibus ignem.<br>
tandem concepto, sed uix, fulgore recedit<br>
oppositaque manu lumen defendit ab aura<br>
et reserat clausae qua peruidet ostia clauis.<br>
fusus erat terra frumenti pauper aceruus:<br>
hinc sibi depromit quantum mensura patebat,<br>
quae bis in octonas excurrit pondere libras. <br>
inde abit adsistitque molae paruaque tabella,<br>
quam fixam paries illos seruabat in usus,<br>
lumina fida locat; geminos tunc ueste lacertos<br>
liberat et cinctus uillosae tergore caprae<br>
peruerrit cauda silices gremiumque molarum.<br>
aduocat inde manus operi, partitus utroque:<br>
laeua ministerio, dextra est intenta labori.<br>
haec rotat adsiduum gyris et concitat orbem<br>
(tunsa Ceres silicum rapido decurrit ab ictu),<br>
interdum fessae succedit laeua sorori<br>
alternatque uices. modo rustica carmina cantat<br>
agrestique suum solatur uoce laborem,<br>
interdum clamat Scybalen. erat unica custos,<br>
Afra genus, tota patriam testante figura,<br>
torta comam labroque tumens et fusca colore,<br>
pectore lata, iacens mammis, compressior aluo,<br>
cruribus exilis, spatiosa prodiga planta.<br>
hanc uocat atque arsura focis imponere ligna<br>
imperat et flamma gelidos adolere liquores.<br>
postquam impleuit opus iustum uersatile finem,<br>
transfert inde manu fusas in cribra farinas<br>
et quatit; ac remanent summo purgamina dorso, <br>
subsidit sincera foraminibusque liquatur<br>
emundata Ceres. leui tum protinus illam<br>
componit tabula, tepidas super ingerit undas,<br>
contrahit admixtos nunc fontes atque farinas,<br>
transuersat durata manu liquidoque coacta,<br>
interdum grumos spargit sale. iamque subactum<br>
leuat opus palmisque suum dilatat in orbem<br>
et notat impressis aequo discrimine quadris.<br>
infert inde foco (Scybale mundauerat aptum<br>
ante locum) testisque tegit, super aggerat ignis.<br>
dumque suas peragit Vulcanus Vestaque partes,<br>
Simulus interea uacua non cessat in hora,<br>
uerum aliam sibi quaerit opem, neu sola palato<br>
sit non grata Ceres, quas iungat comparat escas.<br>
non illi suspensa focum carnaria iuxta<br>
durati sale terga suis truncique uacabant,<br>
traiectus medium sparto sed caseus orbem<br>
et uetus adstricti fascis pendebat anethi:<br>
ergo aliam molitur opem sibi prouidus heros.<br>
hortus erat iunctus casulae, quem uimina pauca<br>
et calamo rediuiua leui munibat harundo,<br>
exiguus spatio, uariis sed fertilis herbis. <br>
nil illi deerat quod pauperis exigit usus;<br>
interdum locuples a paupere plura petebat.<br>
nec sumptus erat ullius opus sed regula curae:<br>
si quando uacuum casula pluuiaeue tenebant<br>
festaue lux, si forte labor cessabat aratri,<br>
horti opus illud erat. uarias disponere plantas<br>
norat et occultae committere semina terrae<br>
uicinosque apte circa summittere riuos.<br>
hic holus, hic late fundentes bracchia betae<br>
fecundusque rumex maluaeque inulaeque uirebant,<br>
hic siser et nomen capiti debentia porra<br>
grataque nobilium requies lactuca ciborum,<br>
* * * crescitque in acumina radix,<br>
et grauis in latum dimissa cucurbita uentrem.<br>
uerum hic non domini (quis enim contractior illo?)<br>
sed populi prouentus erat, nonisque diebus<br>
uenalis umero fasces portabat in urbem, <br>
inde domum ceruice leuis, grauis aere redibat<br>
uix umquam urbani comitatus merce macelli:<br>
cepa rubens sectique famem domat area porri<br>
quaeque trahunt acri uultus nasturtia morsu<br>
intibaque et Venerem reuocans eruca morantem.<br>
tum quoque tale aliquid meditans intrauerat hortum;<br>
ac primum leuiter digitis tellure refossa<br>
quattuor educit cum spissis alia fibris,<br>
inde comas apii graciles rutamque rigentem<br>
uellit et exiguo coriandra trementia filo.<br>
haec ubi collegit, laetum consedit ad ignem<br>
et clara famulam poscit mortaria uoce.<br>
singula tum capitum nodoso corpore nudat<br>
et summis spoliat coriis contemptaque passim<br>
spargit humi atque abicit; seruatum gramine bulbum<br>
tinguit aqua lapidisque cauum demittit in orbem.<br>
his salis inspargit micas, sale durus adeso<br>
caseus adicitur, dictas super ingerit herbas,<br>
et laeua uestem saetosa sub inguina fulcit,<br>
dextera pistillo primum fragrantia mollit<br>
alia, tum pariter mixto terit omnia suco. <br>
it manus in gyrum: paulatim singula uires<br>
deperdunt proprias, color est e pluribus unus,<br>
nec totus uiridis, quia lactea frusta repugnant,<br>
nec de lacte nitens, quia tot uariatur ab herbis.<br>
saepe uiri nares acer iaculatur apertas<br>
spiritus et simo damnat sua prandia uultu,<br>
saepe manu summa lacrimantia lumina terget<br>
immeritoque furens dicit conuicia fumo.<br>
procedebat opus; nec iam salebrosus, ut ante,<br>
sed grauior lentos ibat pistillus in orbis.<br>
ergo Palladii guttas instillat oliui<br>
exiguique super uires infundit aceti<br>
atque iterum commiscet opus mixtumque retractat.<br>
tum demum digitis mortaria tota duobus<br>
circuit inque globum distantia contrahit unum,<br>
constet ut effecti species nomenque moreti.<br>
eruit interea Scybale quoque sedula panem,<br>
quem laetus recipit manibus, pulsoque timore<br>
iam famis inque diem securus Simulus illam<br>
ambit crura ocreis paribus tectusque galero<br>
sub iuga parentis cogit lorata iuuencos<br>
atque agit in segetes et terrae condit aratrum. 
</p>

<p class=shortborder></p>

<p>
<b>DE INSTITVTIONE VIRI BONI</B>
</p>

<p>
Vir bonus et sapiens, qualem uix repperit unum<br>
milibus e cunctis hominum consultus Apollo,<br>
iudex ipse sui totum se explorat ad unguem.<br>
quid proceres uanique leuis quid opinio uolgi<br>
securus, mundi instar habens, teres atque rotundus,<br>
externae ne quid labis per leuia sidat.<br>
ille, dies quam longus erit sub sidere Cancri<br>
quantaque nox tropico se porrigit in Capricorno,<br>
cogitat et iusto trutinae se examine pendit,<br>
ne quid hiet, ne quid protuberet, angulus aequis<br>
partibus ut coeat, nil ut deliret amussis,<br>
sit solidum quodcumque subest, nec inania subter<br>
indicet admotus digitis pellentibus ictus,<br>
non prius in dulcem declinans lumina somnum,<br>
omnia quam longi reputauerit acta diei:<br>
qua praetergressus, quid gestum in tempore, quid non?<br>
cur isti facto decus afuit aut ratio illi?<br>
quid mihi praeteritum? cur haec sententia sedit<br>
quam melius mutare fuit? miseratus egentem <br>
cur aliquem fracta persensi mente dolorem?<br>
quid uolui quod nolle bonum foret? utile honesto<br>
cur malus antetuli? num dicto aut denique uoltu<br>
perstrictus quisquam? cur me natura magis quam<br>
disciplina trahit? sic dicta et facta per omnia<br>
ingrediens ortoque a uespere cuncta reuoluens<br>
offensus prauis dat palmam et praemia rectis. 
</p>

<p class=shortborder></p>

<p>
<b>DE EST ET NON</B>
</p>

<p>
Est et non cuncti monosyllaba nota frequentant.<br>
his demptis nihil est, hominum quod sermo uolutet.<br>
omnia in his et ab his sunt omnia, siue negoti<br>
siue oti quicquam est, seu turbida siue quieta.<br>
alterutro pariter non numquam, saepe seorsis<br>
obsistunt studiis, ut mores ingeniumque,<br>
et facilis uel difficilis contentio nata est.<br>
si consentitur, mora nulla interuenit 'est, est':<br>
sin controuersum, dissensio subiciet 'non'.<br>
hinc fora dissultant clamoribus, hinc furiosi<br>
iurgia sunt circi, cuneati hinc laeta theatri<br>
seditio, et tales agitat quoque curia lites.<br>
coniugia et nati cum patribus ista quietis<br>
uerba serunt studiis salua pietate loquentes.<br>
hinc etiam placitis schola consona disciplinis<br>
dogmaticas agitat placido certamine lites. <br>
hinc omnis certat dialectica turba sophorum.<br>
estne dies, est ergo dies? non conuenit istuc.<br>
nam facibus multis aut fulgoribus quotiens lux<br>
est nocturna homini, non est lux ista diei.<br>
est et non igitur, quotiens lucem esse fatendum est,<br>
sed non esse diem. mille hinc certamina surgunt,<br>
hinc pauci, multi quoque, talia commeditantes<br>
murmure concluso rabiosa silentia rodunt.<br>
qualis uita hominum, duo quam monosyllaba uersant!
</p>

<p class=shortborder></p>

<p>
<b>DE ROSIS NASCENTIBVS</B>
</p>

<p>
Ver erat et blando mordentia frigora sensu<br>
&nbsp;&nbsp;&nbsp;&nbsp;&nbsp;spirabat croceo mane reuecta dies.<br>
strictior Eoos praecesserat aura iugales,<br>
&nbsp;&nbsp;&nbsp;&nbsp;&nbsp;aestiferum suadens anticipare diem.<br>
errabam riguis per quadrua compita in hortis,<br>
&nbsp;&nbsp;&nbsp;&nbsp;&nbsp;maturo cupiens me uegetare die.<br>
uidi concretas per gramina flexa pruinas<br>
&nbsp;&nbsp;&nbsp;&nbsp;&nbsp;pendere aut holerum stare cacuminibus,<br>
caulibus et patulis teretes conludere guttas<br>
* * *<br>
uidi Paestano gaudere rosaria cultu<br>
&nbsp;&nbsp;&nbsp;&nbsp;&nbsp;exoriente nouo roscida Lucifero.<br>
rara pruinosis canebat gemma frutectis<br>
&nbsp;&nbsp;&nbsp;&nbsp;&nbsp;ad primi radios interitura die.<br>
ambigeres raperetne rosis Aurora ruborem<br>
&nbsp;&nbsp;&nbsp;&nbsp;&nbsp;an daret et flores tingeret orta dies.<br>
ros unus, color unus, et unum mane duorum:<br>
&nbsp;&nbsp;&nbsp;&nbsp;&nbsp;sideris et floris nam domina una Venus.<br>
forsan et unus odor: sed celsior ille per auras<br>
&nbsp;&nbsp;&nbsp;&nbsp;&nbsp;difflatur, spirat proximus iste magis.<br>
communis Paphie dea sideris et dea floris<br>
&nbsp;&nbsp;&nbsp;&nbsp;&nbsp;praecipit unius muricis esse habitum.<br>
momentum intererat quo se nascentia florum<br>
&nbsp;&nbsp;&nbsp;&nbsp;&nbsp;germina comparibus diuiderent spatiis. <br>
haec uiret angusto foliorum tecta galero,<br>
&nbsp;&nbsp;&nbsp;&nbsp;&nbsp;hanc tenui filo purpura rubra notat,<br>
haec aperit primi fastigia celsa obelisci,<br>
&nbsp;&nbsp;&nbsp;&nbsp;&nbsp;mucronem absoluens purpurei capitis.<br>
uertice collectos illa exinuabat amictus,<br>
&nbsp;&nbsp;&nbsp;&nbsp;&nbsp;iam meditans foliis se numerare suis.<br>
nec mora: ridentis calathi patefecit honorem,<br>
&nbsp;&nbsp;&nbsp;&nbsp;&nbsp;prodens inclusi stamina densa croci.<br>
haec, modo quae toto rutilauerat igne comarum,<br>
&nbsp;&nbsp;&nbsp;&nbsp;&nbsp;pallida conlapsis deseritur foliis.<br>
mirabar celerem fugitiua aetate rapinam,<br>
&nbsp;&nbsp;&nbsp;&nbsp;&nbsp;et dum nascuntur consenuisse rosas.<br>
ecce et defluxit rutili coma punica floris<br>
&nbsp;&nbsp;&nbsp;&nbsp;&nbsp;dum loquor, et tellus tecta rubore micat.<br>
tot species tantosque ortus uariosque nouatus<br>
&nbsp;&nbsp;&nbsp;&nbsp;&nbsp;una dies aperit, conficit ipsa dies.<br>
conquerimur, Natura, breuis quod gratia florum:<br>
&nbsp;&nbsp;&nbsp;&nbsp;&nbsp;ostentata oculis ilico dona rapis.<br>
quam longa una dies, aetas tam longa rosarum,<br>
&nbsp;&nbsp;&nbsp;&nbsp;&nbsp;quas pubescentes iuncta senecta premit.<br>
quam modo nascentem rutilus conspexit Eoos,<br>
&nbsp;&nbsp;&nbsp;&nbsp;&nbsp;hanc rediens sero uespere uidit anum.<br>
sed bene quod paucis licet interitura diebus<br>
&nbsp;&nbsp;&nbsp;&nbsp;&nbsp;succedens aeuum prorogat ipsa suum.<br>
collige, uirgo, rosas dum flos nouus et noua pubes,<br>
&nbsp;&nbsp;&nbsp;&nbsp;&nbsp;et memor esto aeuum sic properare tuum.
</p>

<p class=border></P>

<p>
 <table border=0 cellspacing=15 cellpadding=0 align=CENTER>
  <tr>
    <td><a href="http://thelatinlibrary.com/misc.html">The Miscellany</A> 
    <td><a href="http://thelatinlibrary.com/index">The Latin Library</A> 
    <td><a href="http://thelatinlibrary.com/classics">The Classics Page</A></TABLE>
</P>
</BODY>
</HTML>