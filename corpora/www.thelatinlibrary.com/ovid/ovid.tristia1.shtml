<html>
	<head>
		<title>
			Ovid: Tristia I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS TRISTIUM LIBER PRIMUS
</p>

<P class=border></P>

<P>
I
</P>

<P>
Parue&#151;nec inuideo&#151;sine me, liber, ibis in urbem:<BR>
&nbsp;&nbsp;&nbsp;&nbsp;&nbsp;ei mihi, quod domino non licet ire tuo! <BR>
uade, sed incultus, qualem decet exulis esse; <BR>
&nbsp;&nbsp;&nbsp;&nbsp;&nbsp;infelix habitum temporis huius habe. <BR>
nec te purpureo uelent uaccinia fuco&#151; <BR>
&nbsp;&nbsp;&nbsp;&nbsp;&nbsp;non est conueniens luctibus ille color&#151; <BR>
nec titulus minio, nec cedro charta notetur, <BR>
&nbsp;&nbsp;&nbsp;&nbsp;&nbsp;candida nec nigra cornua fronte geras. <BR>
felices ornent haec instrumenta libellos: <BR>
&nbsp;&nbsp;&nbsp;&nbsp;&nbsp;fortunae memorem te decet esse meae. <BR>
nec fragili geminae poliantur pumice frontes, <BR>
&nbsp;&nbsp;&nbsp;&nbsp;&nbsp;hirsutus sparsis ut uideare comis. <BR>
neue liturarum pudeat; qui uiderit illas, <BR>
&nbsp;&nbsp;&nbsp;&nbsp;&nbsp;de lacrimis factas sentiat esse meis. <BR>
uade, liber, uerbisque meis loca grata saluta: <BR>
&nbsp;&nbsp;&nbsp;&nbsp;&nbsp;contingam certe quo licet illa pede. <BR>
siquis, ut in populo, nostri non inmemor illi, <BR>
&nbsp;&nbsp;&nbsp;&nbsp;&nbsp;siquis, qui, quid agam, forte requirat, erit:<BR>
uiuere me dices, saluum tamen esse negabis; <BR>
&nbsp;&nbsp;&nbsp;&nbsp;&nbsp;id quoque, quod uiuam, munus habere dei. <BR>
atque ita tu tacitus, (quaerenti plura legendum)<BR>
&nbsp;&nbsp;&nbsp;&nbsp;&nbsp;ne, quae non opus est, forte loquare, caue! <BR>
protinus admonitus repetet mea crimina lector, <BR>
&nbsp;&nbsp;&nbsp;&nbsp;&nbsp;et peragar populi publicus ore reus. <BR>
tu caue defendas, quamuis mordebere dictis:<BR>
&nbsp;&nbsp;&nbsp;&nbsp;&nbsp;causa patrocinio non bona maior erit. <BR>
inuenies aliquem, qui me suspiret ademptum, <BR>
&nbsp;&nbsp;&nbsp;&nbsp;&nbsp;carmina nec siccis perlegat ista genis, <BR>
et tacitus secum, ne quis malus audiat, optet,<BR>
&nbsp;&nbsp;&nbsp;&nbsp;&nbsp;sit mea lenito Caesare poena leuis. <BR>
nos quoque, quisquis erit, ne sit miser ille, precamur, <BR>
&nbsp;&nbsp;&nbsp;&nbsp;&nbsp;placatos miseris qui uolet esse deos; <BR>
quaeque uolet, rata sint, ablataque principis ira <BR>
&nbsp;&nbsp;&nbsp;&nbsp;&nbsp;sedibus in patriis det mihi posse mori. <BR>
ut peragas mandata, liber, culpabere forsan <BR>
&nbsp;&nbsp;&nbsp;&nbsp;&nbsp;ingeniique minor laude ferere mei. <BR>
iudicis officium est ut res, ita tempora rerum <BR>
&nbsp;&nbsp;&nbsp;&nbsp;&nbsp;quaerere; quaesito tempore tutus eris. <BR>
carmina proueniunt animo deducta sereno:<BR>
&nbsp;&nbsp;&nbsp;&nbsp;&nbsp;nubila sunt subitis pectora nostra malis. <BR>
carmina secessum scribentis et otia quaerunt:<BR>
&nbsp;&nbsp;&nbsp;&nbsp;&nbsp;me mare, me uenti, me fera iactat hiems. <BR>
carminibus metus omnis obest: ego perditus ensem <BR>
&nbsp;&nbsp;&nbsp;&nbsp;&nbsp;haesurum iugulo iam puto iamque meo. <BR>
haec quoque quod facio, iudex mirabitur aequus, <BR>
&nbsp;&nbsp;&nbsp;&nbsp;&nbsp;scriptaque cum uenia qualiacumque leget. <BR>
da mihi Maeoniden et tot circumice casus, <BR>
&nbsp;&nbsp;&nbsp;&nbsp;&nbsp;ingenium tantis excidet omne malis. <BR>
denique securus famae, liber, ire memento, <BR>
&nbsp;&nbsp;&nbsp;&nbsp;&nbsp;nec tibi sit lecto displicuisse pudor. <BR>
non ita se praebet nobis Fortuna secundam, <BR>
&nbsp;&nbsp;&nbsp;&nbsp;&nbsp;ut tibi sit ratio laudis habenda tuae. <BR>
donec eram sospes, tituli tangebar amore, <BR>
&nbsp;&nbsp;&nbsp;&nbsp;&nbsp;quaerendique mihi nominis ardor erat; <BR>
carmina nunc si non studiumque, quod obfuit, odi, <BR>
&nbsp;&nbsp;&nbsp;&nbsp;&nbsp;sit satis; ingenio sic fuga parta meo. <BR>
tu tamen i pro me, tu, cui licet, aspice Romam;<BR>
&nbsp;&nbsp;&nbsp;&nbsp;&nbsp;di facerent, possem nunc meus esse liber! <BR>
nec te, quod uenias magnam peregrinus in urbem, <BR>
&nbsp;&nbsp;&nbsp;&nbsp;&nbsp;ignotum populo posse uenire puta. <BR>
ut titulo careas, ipso noscere colore;<BR>
&nbsp;&nbsp;&nbsp;&nbsp;&nbsp;dissimulare uelis, te liquet esse meum. <BR>
clam tamen intrato, ne te mea carmina laedant; <BR>
&nbsp;&nbsp;&nbsp;&nbsp;&nbsp;non sunt ut quondam plena fauoris erant. <BR>
siquis erit, qui te, quia sis meus, esse legendum <BR>
&nbsp;&nbsp;&nbsp;&nbsp;&nbsp;non putet, e gremio reiciatque suo, <BR>
'inspice' dic 'titulum: non sum praeceptor amoris; <BR>
&nbsp;&nbsp;&nbsp;&nbsp;&nbsp;quas meruit, poenas iam dedit illud opus.' <BR>
forsitan expectes, an in alta Palatia missum <BR>
&nbsp;&nbsp;&nbsp;&nbsp;&nbsp;scandere te iubeam Caesareamque domum.<BR>
ignoscant augusta mihi loca dique locorum.<BR>
&nbsp;&nbsp;&nbsp;&nbsp;&nbsp;uenit in hoc illa fulmen ab arce caput. <BR>
esse quidem memini mitissima sedibus illis <BR>
&nbsp;&nbsp;&nbsp;&nbsp;&nbsp;numina, sed timeo qui nocuere deos. <BR>
terretur minimo pennae stridore columba, <BR>
&nbsp;&nbsp;&nbsp;&nbsp;&nbsp;unguibus, accipiter, saucia facta tuis. <BR>
nec procul a stabulis audet discedere, siqua <BR>
&nbsp;&nbsp;&nbsp;&nbsp;&nbsp;excussa est auidi dentibus agna lupi. <BR>
uitaret caelum Phaethon, si uiueret, et quos <BR>
&nbsp;&nbsp;&nbsp;&nbsp;&nbsp;optarat stulte, tangere nollet equos. <BR>
me quoque, quae sensi, fateor Iouis arma timere: <BR>
&nbsp;&nbsp;&nbsp;&nbsp;&nbsp;me reor infesto, cum tonat, igne peti. <BR>
quicumque Argolica de classe Capherea fugit, <BR>
&nbsp;&nbsp;&nbsp;&nbsp;&nbsp;semper ab Euboicis uela retorquet aquis; <BR>
et mea cumba semel uasta percussa procella <BR>
&nbsp;&nbsp;&nbsp;&nbsp;&nbsp;illum, quo laesa est, horret adire locum. <BR>
ergo caue, liber, et timida circumspice mente, <BR>
&nbsp;&nbsp;&nbsp;&nbsp;&nbsp;ut satis a media sit tibi plebe legi. <BR>
dum petit infirmis nimium sublimia pennis <BR>
&nbsp;&nbsp;&nbsp;&nbsp;&nbsp;Icarus, aequoreis nomina fecit aquis. <BR>
difficile est tamen hinc remis utaris an aura, <BR>
&nbsp;&nbsp;&nbsp;&nbsp;&nbsp;dicere; consilium resque locusque dabunt. <BR>
si poteris uacuo tradi, si cuncta uidebis <BR>
&nbsp;&nbsp;&nbsp;&nbsp;&nbsp;mitia, si uires fregerit ira suas;<BR>
siquis erit, qui te dubitantem et adire timentem <BR>
&nbsp;&nbsp;&nbsp;&nbsp;&nbsp;tradat, et ante tamen pauca loquatur, adi. <BR>
luce bona dominoque tuo felicior ipse <BR>
&nbsp;&nbsp;&nbsp;&nbsp;&nbsp;peruenias illuc et mala nostra leues. <BR>
namque ea uel nemo, uel qui mihi uulnera fecit <BR>
&nbsp;&nbsp;&nbsp;&nbsp;&nbsp;solus Achilleo tollere more potest. <BR>
tantum ne noceas, dum uis prodesse, uideto --<BR>
&nbsp;&nbsp;&nbsp;&nbsp;&nbsp;nam spes est animi nostra timore minor&#151; <BR>
quaeque quiescebat, ne mota resaeuiat ira <BR>
&nbsp;&nbsp;&nbsp;&nbsp;&nbsp;et poenae tu sis altera causa, caue! <BR>
cum tamen in nostrum fueris penetrale receptus, <BR>
&nbsp;&nbsp;&nbsp;&nbsp;&nbsp;contigerisque tuam, scrinia curua, domum, <BR>
aspicies illic positos ex ordine fratres, <BR>
&nbsp;&nbsp;&nbsp;&nbsp;&nbsp;quos studium cunctos euigilauit idem. <BR>
cetera turba palam titulos ostendet apertos, <BR>
&nbsp;&nbsp;&nbsp;&nbsp;&nbsp;et sua detecta nomina fronte geret; <BR>
tres procul obscura latitantes parte uidebis:<BR>
&nbsp;&nbsp;&nbsp;&nbsp;&nbsp;hi quia, quod nemo nescit, amare docent;<BR>
hos tu uel fugias, uel, si satis oris habebis, <BR>
&nbsp;&nbsp;&nbsp;&nbsp;&nbsp;Oedipodas facito Telegonosque uoces. <BR>
deque tribus, moneo, si qua est tibi cura parentis, <BR>
&nbsp;&nbsp;&nbsp;&nbsp;&nbsp;ne quemquam, quamuis ipse docebit, ames. <BR>
sunt quoque mutatae, ter quinque uolumina, formae, <BR>
&nbsp;&nbsp;&nbsp;&nbsp;&nbsp;nuper ab exequiis carmina rapta meis. <BR>
his mando dicas, inter mutata referri <BR>
&nbsp;&nbsp;&nbsp;&nbsp;&nbsp;fortunae uultum corpora posse meae, <BR>
namque ea dissimilis subito est effecta priori, <BR>
&nbsp;&nbsp;&nbsp;&nbsp;&nbsp;flendaque nunc, aliquo tempore laeta fuit. <BR>
plura quidem mandare tibi, si quaeris, habebam, <BR>
&nbsp;&nbsp;&nbsp;&nbsp;&nbsp;sed uereor tardae causa fuisse uiae;<BR>
et si quae subeunt, tecum, liber, omnia ferres, <BR>
&nbsp;&nbsp;&nbsp;&nbsp;&nbsp;sarcina laturo magna futurus eras. <BR>
longa uia est, propera! nobis habitabitur orbis <BR>
&nbsp;&nbsp;&nbsp;&nbsp;&nbsp;ultimus, a terra terra remota mea. 
</P>

<p class=shortborder>


<P>
II
</P>

<P>
Di maris et caeli&#151;quid enim nisi uota supersunt?&#151; <BR>
&nbsp;&nbsp;&nbsp;&nbsp;&nbsp;soluere quassatae parcite membra ratis, <BR>
neue, precor, magni subscribite Caesaris irae:<BR>
&nbsp;&nbsp;&nbsp;&nbsp;&nbsp;saepe premente deo fert deus alter opem. <BR>
Mulciber in Troiam, pro Troia stabat Apollo;<BR>
&nbsp;&nbsp;&nbsp;&nbsp;&nbsp;aequa Venus Teucris, Pallas iniqua fuit. <BR>
oderat Aenean propior Saturnia Turno; <BR>
&nbsp;&nbsp;&nbsp;&nbsp;&nbsp;ille tamen Veneris numine tutus erat. <BR>
saepe ferox cautum petiit Neptunus Vlixem;<BR>
&nbsp;&nbsp;&nbsp;&nbsp;&nbsp;eripuit patruo saepe Minerua suo. <BR>
et nobis aliquod, quamuis distamus ab illis, <BR>
&nbsp;&nbsp;&nbsp;&nbsp;&nbsp;quis uetat irato numen adesse deo?<BR>
uerba miser frustra non proficientia perdo.<BR>
&nbsp;&nbsp;&nbsp;&nbsp;&nbsp;ipsa graues spargunt ora loquentis aquae, <BR>
terribilisque Notus iactat mea dicta, precesque <BR>
&nbsp;&nbsp;&nbsp;&nbsp;&nbsp;ad quos mittuntur, non sinit ire deos. <BR>
ergo idem uenti, ne causa laedar in una, <BR>
&nbsp;&nbsp;&nbsp;&nbsp;&nbsp;uelaque nescio quo uotaque nostra ferunt. <BR>
me miserum, quanti montes uoluuntur aquarum! <BR>
&nbsp;&nbsp;&nbsp;&nbsp;&nbsp;iam iam tacturos sidera summa putes. <BR>
quantae diducto subsidunt aequore ualles! <BR>
&nbsp;&nbsp;&nbsp;&nbsp;&nbsp;iam iam tacturas Tartara nigra putes.<BR>
quocumque aspicio, nihil est, nisi pontus et aer, <BR>
&nbsp;&nbsp;&nbsp;&nbsp;&nbsp;fluctibus hic tumidus, nubibus ille minax. <BR>
inter utrumque fremunt inmani murmure uenti. <BR>
&nbsp;&nbsp;&nbsp;&nbsp;&nbsp;nescit, cui domino pareat, unda maris. <BR>
nam modo purpureo uires capit Eurus ab ortu, <BR>
&nbsp;&nbsp;&nbsp;&nbsp;&nbsp;nunc Zephyrus sero uespere missus adest, <BR>
nunc sicca gelidus Boreas bacchatur ab Arcto, <BR>
&nbsp;&nbsp;&nbsp;&nbsp;&nbsp;nunc Notus aduersa proelia fronte gerit. <BR>
rector in incerto est nec quid fugiatue petatue <BR>
&nbsp;&nbsp;&nbsp;&nbsp;&nbsp;inuenit: ambiguis ars stupet ipsa malis. <BR>
scilicet occidimus, nec spes est ulla salutis, <BR>
&nbsp;&nbsp;&nbsp;&nbsp;&nbsp;dumque loquor, uultus obruit unda meos. <BR>
opprimet hanc animam fluctus, frustraque precanti <BR>
&nbsp;&nbsp;&nbsp;&nbsp;&nbsp;ore necaturas accipiemus aquas. <BR>
at pia nil aliud quam me dolet exule coniunx: <BR>
&nbsp;&nbsp;&nbsp;&nbsp;&nbsp;hoc unum nostri scitque gemitque mali. <BR>
nescit in inmenso iactari corpora ponto, <BR>
&nbsp;&nbsp;&nbsp;&nbsp;&nbsp;nescit agi uentis, nescit adesse necem. <BR>
o bene, quod non sum mecum conscendere passus, <BR>
&nbsp;&nbsp;&nbsp;&nbsp;&nbsp;ne mihi mors misero bis patienda foret! <BR>
at nunc ut peream, quoniam caret illa periclo, <BR>
&nbsp;&nbsp;&nbsp;&nbsp;&nbsp;dimidia certe parte superstes ero. <BR>
ei mihi, quam celeri micuerunt nubila flamma! <BR>
&nbsp;&nbsp;&nbsp;&nbsp;&nbsp;quantus ab aetherio personat axe fragor! <BR>
nec leuius tabulae laterum feriuntur ab undis, <BR>
&nbsp;&nbsp;&nbsp;&nbsp;&nbsp;quam graue ballistae moenia pulsat onus. <BR>
qui uenit hic fluctus, fluctus supereminet omnes: <BR>
&nbsp;&nbsp;&nbsp;&nbsp;&nbsp;posterior nono est undecimoque prior. <BR>
nec letum timeo; genus est miserabile leti; <BR>
&nbsp;&nbsp;&nbsp;&nbsp;&nbsp;demite naufragium, mors mihi munus erit. <BR>
est aliquid, fatoue suo ferroue cadentem<BR>
&nbsp;&nbsp;&nbsp;&nbsp;&nbsp;in solida moriens ponere corpus humo, <BR>
et mandare suis aliqua et sperare sepulcrum <BR>
&nbsp;&nbsp;&nbsp;&nbsp;&nbsp;et non aequoreis piscibus esse cibum. <BR>
fingite me dignum tali nece, non ego solus <BR>
&nbsp;&nbsp;&nbsp;&nbsp;&nbsp;hic uehor. inmeritos cur mea poena trahit? <BR>
pro superi uiridesque dei, quibus aequora curae, <BR>
&nbsp;&nbsp;&nbsp;&nbsp;&nbsp;utraque iam uestras sistite turba minas;<BR>
quamque dedit uitam mitissima Caesaris ira, <BR>
&nbsp;&nbsp;&nbsp;&nbsp;&nbsp;hanc sinite infelix in loca iussa feram.<BR>
si quoque, quam merui poena me pendere uultis, <BR>
&nbsp;&nbsp;&nbsp;&nbsp;&nbsp;culpa mea est ipso iudice morte minor. <BR>
mittere me Stygias si iam uoluisset in undas <BR>
&nbsp;&nbsp;&nbsp;&nbsp;&nbsp;Caesar, in hoc uestra non eguisset ope. <BR>
est illi nostri non inuidiosa cruoris <BR>
&nbsp;&nbsp;&nbsp;&nbsp;&nbsp;copia; quodque dedit, cum uolet, ipse feret. <BR>
uos modo, quos certe nullo, puto, crimine laesi, <BR>
&nbsp;&nbsp;&nbsp;&nbsp;&nbsp;contenti nostris iam, precor, este malis.<BR>
nec tamen, ut cuncti miserum seruare uelitis, <BR>
&nbsp;&nbsp;&nbsp;&nbsp;&nbsp;quod periit, saluum iam caput esse potest. <BR>
ut mare considat uentisque ferentibus utar, <BR>
&nbsp;&nbsp;&nbsp;&nbsp;&nbsp;ut mihi parcatis, non minus exul ero. <BR>
non ego diuitias auidus sine fine parandi <BR>
&nbsp;&nbsp;&nbsp;&nbsp;&nbsp;latum mutandis mercibus aequor aro, <BR>
nec peto, quas quondam petii studiosus, Athenas, <BR>
&nbsp;&nbsp;&nbsp;&nbsp;&nbsp;oppida non Asiae, non loca uisa prius; <BR>
non ut Alexandri claram delatus in urbem <BR>
&nbsp;&nbsp;&nbsp;&nbsp;&nbsp;delicias uideam, Nile iocose, tuas.<BR>
quod faciles opto uentos (quis credere possit?)<BR>
&nbsp;&nbsp;&nbsp;&nbsp;&nbsp;Sarmatis est tellus, quam mea uela petunt. <BR>
obligor, ut tangam Laeui fera litora Ponti; <BR>
&nbsp;&nbsp;&nbsp;&nbsp;&nbsp;quodque sit a patria tam fuga tarda, queror. <BR>
nescioquo uideam positos ut in orbe Tomitas, <BR>
&nbsp;&nbsp;&nbsp;&nbsp;&nbsp;exilem facio per mea uota uiam. <BR>
seu me diligitis, tantos conpescite fluctus, <BR>
&nbsp;&nbsp;&nbsp;&nbsp;&nbsp;pronaque sint nostrae numina uestra rati; <BR>
seu magis odistis, iussae me aduertite terrae: <BR>
&nbsp;&nbsp;&nbsp;&nbsp;&nbsp;supplicii pars est in regione mei.<BR>
ferte&#151;quid hic facio?&#151;rapidi mea carbasa uenti! <BR>
&nbsp;&nbsp;&nbsp;&nbsp;&nbsp;Ausonios fines cur mea uela uolunt? <BR>
noluit hoc Caesar: quid, quem fugat ille, tenetis? <BR>
&nbsp;&nbsp;&nbsp;&nbsp;&nbsp;aspiciat uultus Pontica terra meos. <BR>
et iubet et merui; nec, quae damnauerit ille, <BR>
&nbsp;&nbsp;&nbsp;&nbsp;&nbsp;crimina defendi fasque piumque puto. <BR>
si tamen acta deos numquam mortalia fallunt, <BR>
&nbsp;&nbsp;&nbsp;&nbsp;&nbsp;a culpa facinus scitis abesse mea. <BR>
immo ita, si scitis, si me meus abstulit error, <BR>
&nbsp;&nbsp;&nbsp;&nbsp;&nbsp;stultaque mens nobis non scelerata fuit,<BR>
quod licet et minimis, domui si fauimus illi, <BR>
&nbsp;&nbsp;&nbsp;&nbsp;&nbsp;si satis Augusti publica iussa mihi, <BR>
hoc duce si dixi felicia saecula, proque <BR>
&nbsp;&nbsp;&nbsp;&nbsp;&nbsp;Caesare tura pius Caesaribusque dedi,&#151; <BR>
si fuit hic animus nobis, ita parcite diui! <BR>
&nbsp;&nbsp;&nbsp;&nbsp;&nbsp;si minus, alta cadens obruat unda caput!<BR>
fallor, an incipiunt grauidae uanescere nubes, <BR>
&nbsp;&nbsp;&nbsp;&nbsp;&nbsp;uictaque mutati frangitur ira maris? <BR>
non casu, uos sed sub condicione uocati, <BR>
&nbsp;&nbsp;&nbsp;&nbsp;&nbsp;fallere quos non est, hanc mihi fertis opem.
</P>

<p class=shortborder>


<P>III
</P>

<P>
Cum subit illius tristissima noctis imago, <BR>
&nbsp;&nbsp;&nbsp;&nbsp;&nbsp;quae mihi supremum tempus in urbe fuit, <BR>
cum repeto noctem, qua tot mihi cara reliqui, <BR>
&nbsp;&nbsp;&nbsp;&nbsp;&nbsp;labitur ex oculis nunc quoque gutta meis. <BR>
iam prope lux aderat, qua me discedere Caesar <BR>
&nbsp;&nbsp;&nbsp;&nbsp;&nbsp;finibus extremae iusserat Ausoniae. <BR>
nec spatium nec mens fuerat satis apta parandi: <BR>
&nbsp;&nbsp;&nbsp;&nbsp;&nbsp;torpuerant longa pectora nostra mora. <BR>
non mihi seruorum, comitis non cura legendi, <BR>
&nbsp;&nbsp;&nbsp;&nbsp;&nbsp;non aptae profugo uestis opisue fuit. <BR>
non aliter stupui, quam qui Iouis ignibus ictus <BR>
&nbsp;&nbsp;&nbsp;&nbsp;&nbsp;uiuit et est uitae nescius ipse suae. <BR>
ut tamen hanc animi nubem dolor ipse remouit, <BR>
&nbsp;&nbsp;&nbsp;&nbsp;&nbsp;et tandem sensus conualuere mei, <BR>
alloquor extremum maestos abiturus amicos, <BR>
&nbsp;&nbsp;&nbsp;&nbsp;&nbsp;qui modo de multis unus et alter erat. <BR>
uxor amans flentem flens acrius ipsa tenebat, <BR>
&nbsp;&nbsp;&nbsp;&nbsp;&nbsp;imbre per indignas usque cadente genas. <BR>
nata procul Libycis aberat diuersa sub oris, <BR>
&nbsp;&nbsp;&nbsp;&nbsp;&nbsp;nec poterat fati certior esse mei. <BR>
quocumque aspiceres, luctus gemitusque sonabant, <BR>
&nbsp;&nbsp;&nbsp;&nbsp;&nbsp;formaque non taciti funeris intus erat. <BR>
femina uirque meo, pueri quoque funere maerent, <BR>
&nbsp;&nbsp;&nbsp;&nbsp;&nbsp;inque domo lacrimas angulus omnis habet. <BR>
si licet exemplis in paruis grandibus uti,<BR>
&nbsp;&nbsp;&nbsp;&nbsp;&nbsp;haec facies Troiae, cum caperetur, erat. <BR>
iamque quiescebant uoces hominumque canumque <BR>
&nbsp;&nbsp;&nbsp;&nbsp;&nbsp;Lunaque nocturnos alta regebat equos. <BR>
hanc ego suspiciens et ad hanc Capitolia cernens, <BR>
&nbsp;&nbsp;&nbsp;&nbsp;&nbsp;quae nostro frustra iuncta fuere Lari, <BR>
'numina uicinis habitantia sedibus,' inquam, <BR>
&nbsp;&nbsp;&nbsp;&nbsp;&nbsp;'iamque oculis numquam templa uidenda meis, <BR>
dique relinquendi, quos urbs habet alta Quirini, <BR>
&nbsp;&nbsp;&nbsp;&nbsp;&nbsp;este salutati tempus in omne mihi.<BR>
et quamquam sero clipeum post uulnera sumo, <BR>
&nbsp;&nbsp;&nbsp;&nbsp;&nbsp;attamen hanc odiis exonerate fugam, <BR>
caelestique uiro, quis me deceperit error, <BR>
&nbsp;&nbsp;&nbsp;&nbsp;&nbsp;dicite, pro culpa ne scelus esse putet.<BR>
ut quod uos scitis, poenae quoque sentiat auctor: <BR>
&nbsp;&nbsp;&nbsp;&nbsp;&nbsp;placato possum non miser esse deo.' <BR>
hac prece adoraui superos ego, pluribus uxor, <BR>
&nbsp;&nbsp;&nbsp;&nbsp;&nbsp;singultu medios impediente sonos. <BR>
illa etiam ante Lares passis adstrata capillis <BR>
&nbsp;&nbsp;&nbsp;&nbsp;&nbsp;contigit extinctos ore tremente focos, <BR>
multaque in auersos effudit uerba Penates <BR>
&nbsp;&nbsp;&nbsp;&nbsp;&nbsp;pro deplorato non ualitura uiro. <BR>
iamque morae spatium nox praecipitata negabat, <BR>
&nbsp;&nbsp;&nbsp;&nbsp;&nbsp;uersaque ab axe suo Parrhasis Arctos erat. <BR>
quid facerem? blando patriae retinebar amore, <BR>
&nbsp;&nbsp;&nbsp;&nbsp;&nbsp;ultima sed iussae nox erat illa fugae. <BR>
a! quotiens aliquo dixi properante 'quid urges? <BR>
&nbsp;&nbsp;&nbsp;&nbsp;&nbsp;uel quo festinas ire, uel unde, uide.' <BR>
a! quotiens certam me sum mentitus habere <BR>
&nbsp;&nbsp;&nbsp;&nbsp;&nbsp;horam, propositae quae foret apta uiae. <BR>
ter limen tetigi, ter sum reuocatus, et ipse <BR>
&nbsp;&nbsp;&nbsp;&nbsp;&nbsp;indulgens animo pes mihi tardus erat. <BR>
saepe 'uale' dicto rursus sum multa locutus, <BR>
&nbsp;&nbsp;&nbsp;&nbsp;&nbsp;et quasi discedens oscula summa dedi. <BR>
saepe eadem mandata dedi meque ipse fefelli, <BR>
&nbsp;&nbsp;&nbsp;&nbsp;&nbsp;respiciens oculis pignora cara meis. <BR>
denique 'quid propero? Scythia est, quo mittimur', inquam, <BR>
&nbsp;&nbsp;&nbsp;&nbsp;&nbsp;'Roma relinquenda est, utraque iusta mora. <BR>
uxor in aeternum uiuo mihi uiua negatur, <BR>
&nbsp;&nbsp;&nbsp;&nbsp;&nbsp;et domus et fidae dulcia membra domus, <BR>
quosque ego dilexi fraterno more sodales, <BR>
&nbsp;&nbsp;&nbsp;&nbsp;&nbsp;o mihi Thesea pectora iuncta fide!<BR>
dum licet, amplectar: numquam fortasse licebit <BR>
&nbsp;&nbsp;&nbsp;&nbsp;&nbsp;amplius; in lucro est quae datur hora mihi.' <BR>
nec mora sermonis uerba inperfecta relinquo, <BR>
&nbsp;&nbsp;&nbsp;&nbsp;&nbsp;complectens animo proxima quaeque meo. <BR>
dum loquor et flemus, caelo nitidissimus alto, <BR>
&nbsp;&nbsp;&nbsp;&nbsp;&nbsp;stella grauis nobis, Lucifer ortus erat. <BR>
diuidor haud aliter, quam si mea membra relinquam,<BR>
&nbsp;&nbsp;&nbsp;&nbsp;&nbsp;et pars abrumpi corpore uisa suo est. <BR>
sic doluit Mettus tum cum in contraria uersos <BR>
&nbsp;&nbsp;&nbsp;&nbsp;&nbsp;ultores habuit proditionis equos.<BR>
tum uero exoritur clamor gemitusque meorum, <BR>
&nbsp;&nbsp;&nbsp;&nbsp;&nbsp;et feriunt maestae pectora nuda manus. <BR>
tum uero coniunx umeris abeuntis inhaerens <BR>
&nbsp;&nbsp;&nbsp;&nbsp;&nbsp;miscuit haec lacrimis tristia uerba suis: <BR>
'non potes auelli: simul ah! simul ibimus', inquit, <BR>
&nbsp;&nbsp;&nbsp;&nbsp;&nbsp;'te sequar et coniunx exulis exul ero. <BR>
et mihi facta uia est, et me capit ultima tellus: <BR>
&nbsp;&nbsp;&nbsp;&nbsp;&nbsp;accedam profugae sarcina parua rati. <BR>
te iubet e patria discedere Caesaris ira, <BR>
&nbsp;&nbsp;&nbsp;&nbsp;&nbsp;me pietas: pietas haec mihi Caesar erit.' <BR>
talia temptabat, sicut temptauerat ante, <BR>
&nbsp;&nbsp;&nbsp;&nbsp;&nbsp;uixque dedit uictas utilitate manus. <BR>
egredior (siue illud erat sine funere ferri?) <BR>
&nbsp;&nbsp;&nbsp;&nbsp;&nbsp;squalidus inmissis hirta per ora comis. <BR>
illa dolore amens tenebris narratur obortis <BR>
&nbsp;&nbsp;&nbsp;&nbsp;&nbsp;semianimis media procubuisse domo, <BR>
utque resurrexit foedatis puluere turpi <BR>
&nbsp;&nbsp;&nbsp;&nbsp;&nbsp;crinibus et gelida membra leuauit humo, <BR>
se modo, desertos modo complorasse Penates, <BR>
&nbsp;&nbsp;&nbsp;&nbsp;&nbsp;nomen et erepti saepe uocasse uiri, <BR>
nec gemuisse minus, quam si nataeque meumque<BR>
&nbsp;&nbsp;&nbsp;&nbsp;&nbsp;uidisset structos corpus habere rogos, <BR>
et uoluisse mali moriendo ponere sensum, <BR>
&nbsp;&nbsp;&nbsp;&nbsp;&nbsp;respectuque tamen non potuisse mei. <BR>
uiuat et absentem, quoniam sic fata tulerunt, <BR>
&nbsp;&nbsp;&nbsp;&nbsp;&nbsp;uiuat ut auxilio subleuet usque suo. 
</P>

<p class=shortborder>


<P>
IV
</P>

<P>
Tingitur oceano custos Erymanthidos ursae, <BR>
&nbsp;&nbsp;&nbsp;&nbsp;&nbsp;aequoreasque suo sidere turbat aquas. <BR>
nos tamen Ionium non nostra findimus aequor <BR>
&nbsp;&nbsp;&nbsp;&nbsp;&nbsp;sponte, sed audaces cogimur esse metu. <BR>
me miserum! quantis increscunt aequora uentis, <BR>
&nbsp;&nbsp;&nbsp;&nbsp;&nbsp;erutaque ex imis feruet harena fretis! <BR>
monte nec inferior prorae puppique recuruae <BR>
&nbsp;&nbsp;&nbsp;&nbsp;&nbsp;insilit et pictos uerberat unda deos. <BR>
pinea texta sonant pulsu, stridore rudentes, <BR>
&nbsp;&nbsp;&nbsp;&nbsp;&nbsp;ingemit et nostris ipsa carina malis. <BR>
nauita confessus gelidum pallore timorem, <BR>
&nbsp;&nbsp;&nbsp;&nbsp;&nbsp;iam sequitur uictus, non regit arte ratem. <BR>
utque parum ualidus non proficientia rector <BR>
&nbsp;&nbsp;&nbsp;&nbsp;&nbsp;ceruicis rigidae frena remittit equo, <BR>
sic non quo uoluit, sed quo rapit impetus undae, <BR>
&nbsp;&nbsp;&nbsp;&nbsp;&nbsp;aurigam uideo uela dedisse rati. <BR>
quod nisi mutatas emiserit Aeolus auras, <BR>
&nbsp;&nbsp;&nbsp;&nbsp;&nbsp;in loca iam nobis non adeunda ferar. <BR>
nam procul Illyriis laeua de parte relictis <BR>
&nbsp;&nbsp;&nbsp;&nbsp;&nbsp;interdicta mihi cernitur Italia. <BR>
desinat in uetitas quaeso contendere terras, <BR>
&nbsp;&nbsp;&nbsp;&nbsp;&nbsp;et mecum magno pareat aura deo. <BR>
dum loquor et timeo pariter cupioque repelli, <BR>
&nbsp;&nbsp;&nbsp;&nbsp;&nbsp;increpuit quantis uiribus unda latus! <BR>
parcite caerulei uos parcite numina ponti, <BR>
&nbsp;&nbsp;&nbsp;&nbsp;&nbsp;infestumque mihi sit satis esse Iouem. <BR>
uos animam saeuae fessam subducite morti, <BR>
&nbsp;&nbsp;&nbsp;&nbsp;&nbsp;si modo, qui periit, non periisse potest.
</P>

<p class=shortborder>


<P>V
</P>

<P>
O mihi post nullos umquam memorande sodales, <BR>
&nbsp;&nbsp;&nbsp;&nbsp;&nbsp;et cui praecipue sors mea uisa sua est;<BR>
attonitum qui me, memini, carissime, primus <BR>
&nbsp;&nbsp;&nbsp;&nbsp;&nbsp;ausus es alloquio sustinuisse tuo, <BR>
qui mihi consilium uiuendi mite dedisti, <BR>
&nbsp;&nbsp;&nbsp;&nbsp;&nbsp;cum foret in misero pectore mortis amor.<BR>
scis bene, cui dicam, positis pro nomine signis, <BR>
&nbsp;&nbsp;&nbsp;&nbsp;&nbsp;officium nec te fallit, amice, tuum. <BR>
haec mihi semper erunt imis infixa medullis, <BR>
&nbsp;&nbsp;&nbsp;&nbsp;&nbsp;perpetuusque animae debitor huius ero: <BR>
spiritus in uacuas prius hic tenuandus in auras <BR>
&nbsp;&nbsp;&nbsp;&nbsp;&nbsp;ibit, et in tepido deseret ossa rogo, <BR>
quam subeant animo meritorum obliuia nostro, <BR>
&nbsp;&nbsp;&nbsp;&nbsp;&nbsp;et longa pietas excidat ista die. <BR>
di tibi sint faciles, et opis nullius egentem <BR>
&nbsp;&nbsp;&nbsp;&nbsp;&nbsp;fortunam praestent dissimilemque meae. <BR>
si tamen haec nauis uento ferretur amico, <BR>
&nbsp;&nbsp;&nbsp;&nbsp;&nbsp;ignoraretur forsitan ista fides. <BR>
Thesea Pirithous non tam sensisset amicum, <BR>
&nbsp;&nbsp;&nbsp;&nbsp;&nbsp;si non infernas uiuus adisset aquas. <BR>
ut foret exemplum ueri Phoceus amoris, <BR>
&nbsp;&nbsp;&nbsp;&nbsp;&nbsp;fecerunt furiae, tristis Oresta, tuae. <BR>
si non Euryalus Rutulos cecidisset in hostes, <BR>
&nbsp;&nbsp;&nbsp;&nbsp;&nbsp;Hyrtacidae Nisi gloria nulla foret. <BR>
scilicet ut flauum spectatur in ignibus aurum, <BR>
&nbsp;&nbsp;&nbsp;&nbsp;&nbsp;tempore sic duro est inspicienda fides. <BR>
dum iuuat et uultu ridet Fortuna sereno, <BR>
&nbsp;&nbsp;&nbsp;&nbsp;&nbsp;indelibatas cuncta sequuntur opes: <BR>
at simul intonuit, fugiunt, nec noscitur ulli, <BR>
&nbsp;&nbsp;&nbsp;&nbsp;&nbsp;agminibus comitum qui modo cinctus erat. <BR>
atque haec, exemplis quondam collecta priorum, <BR>
&nbsp;&nbsp;&nbsp;&nbsp;&nbsp;nunc mihi sunt propriis cognita uera malis. <BR>
uix duo tresue mihi de tot superestis amici: <BR>
&nbsp;&nbsp;&nbsp;&nbsp;&nbsp;cetera Fortunae, non mea turba fuit. <BR>
quo magis, o pauci, rebus succurrite laesis, <BR>
&nbsp;&nbsp;&nbsp;&nbsp;&nbsp;et date naufragio litora tuta meo, <BR>
neue metu falso nimium trepidate, timentes<BR>
&nbsp;&nbsp;&nbsp;&nbsp;&nbsp;hac offendatur ne pietate deus.<BR>
saepe fidem aduersis etiam laudauit in armis, <BR>
&nbsp;&nbsp;&nbsp;&nbsp;&nbsp;inque suis amat hanc Caesar, in hoste probat. <BR>
causa mea est melior, qui non contraria foui <BR>
&nbsp;&nbsp;&nbsp;&nbsp;&nbsp;arma, sed hanc merui simplicitate fugam.<BR>
inuigiles igitur nostris pro casibus, oro, <BR>
&nbsp;&nbsp;&nbsp;&nbsp;&nbsp;deminui siqua numinis ira potest. <BR>
scire meos casus siquis desiderat omnes, <BR>
&nbsp;&nbsp;&nbsp;&nbsp;&nbsp;plus, quam quod fieri res sinit, ille petit. <BR>
tot mala sum passus, quot in aethere sidera lucent <BR>
&nbsp;&nbsp;&nbsp;&nbsp;&nbsp;paruaque quot siccus corpora puluis habet; <BR>
multaque credibili tulimus maiora ratamque, <BR>
&nbsp;&nbsp;&nbsp;&nbsp;&nbsp;quamuis acciderint, non habitura fidem. <BR>
pars etiam quaedam mecum moriatur oportet, <BR>
&nbsp;&nbsp;&nbsp;&nbsp;&nbsp;meque uelim possit dissimulante tegi. <BR>
si uox infragilis, pectus mihi firmius aere, <BR>
&nbsp;&nbsp;&nbsp;&nbsp;&nbsp;pluraque cum linguis pluribus ora forent, <BR>
non tamen idcirco complecterer omnia uerbis, <BR>
&nbsp;&nbsp;&nbsp;&nbsp;&nbsp;materia uires exsuperante meas. <BR>
pro duce Neritio docti mala nostra poetae <BR>
&nbsp;&nbsp;&nbsp;&nbsp;&nbsp;scribite: Neritio nam mala plura tuli. <BR>
ille breui spatio multis errauit in annis <BR>
&nbsp;&nbsp;&nbsp;&nbsp;&nbsp;inter Dulichias Iliacasque domos: <BR>
nos freta sideribus totis distantia mensos <BR>
&nbsp;&nbsp;&nbsp;&nbsp;&nbsp;sors tulit in Geticos Sarmaticosque sinus. <BR>
ille habuit fidamque manum sociosque fideles: <BR>
&nbsp;&nbsp;&nbsp;&nbsp;&nbsp;me profugum comites deseruere mei. <BR>
ille suam laetus patriam uictorque petebat: <BR>
&nbsp;&nbsp;&nbsp;&nbsp;&nbsp;a patria fugi uictus et exul ego. <BR>
nec mihi Dulichium domus est Ithaceue Samosue, <BR>
&nbsp;&nbsp;&nbsp;&nbsp;&nbsp;poena quibus non est grandis abesse locis, <BR>
sed quae de septem totum circumspicit orbem <BR>
&nbsp;&nbsp;&nbsp;&nbsp;&nbsp;montibus, imperii Roma deumque locus. <BR>
illi corpus erat durum patiensque laborum: <BR>
&nbsp;&nbsp;&nbsp;&nbsp;&nbsp;inualidae uires ingenuaeque mihi. <BR>
ille erat assidue saeuis agitatus in armis: <BR>
&nbsp;&nbsp;&nbsp;&nbsp;&nbsp;adsuetus studiis mollibus ipse fui. <BR>
me deus oppressit, nullo mala nostra leuante: <BR>
&nbsp;&nbsp;&nbsp;&nbsp;&nbsp;bellatrix illi diua ferebat opem. <BR>
cumque minor Ioue sit tumidis qui regnat in undis, <BR>
&nbsp;&nbsp;&nbsp;&nbsp;&nbsp;illum Neptuni, me Iouis ira premit. <BR>
adde, quod illius pars maxima ficta laborum,<BR>
&nbsp;&nbsp;&nbsp;&nbsp;&nbsp;ponitur in nostris fabula nulla malis. <BR>
denique quaesitos tetigit tamen ille Penates, <BR>
&nbsp;&nbsp;&nbsp;&nbsp;&nbsp;quaeque diu petiit, contigit arua tamen: <BR>
at mihi perpetuo patria tellure carendum est, <BR>
&nbsp;&nbsp;&nbsp;&nbsp;&nbsp;ni fuerit laesi mollior ira dei.
</P>

<p class=shortborder>


<P>VI
</P>

<P>
Nec tantum Clario est Lyde dilecta poetae, <BR>
&nbsp;&nbsp;&nbsp;&nbsp;&nbsp;nec tantum Coo Bittis amata suo est, <BR>
pectoribus quantum tu nostris, uxor, inhaeres, <BR>
&nbsp;&nbsp;&nbsp;&nbsp;&nbsp;digna minus misero, non meliore uiro. <BR>
te mea supposita ueluti trabe fulta ruina est: <BR>
&nbsp;&nbsp;&nbsp;&nbsp;&nbsp;siquid adhuc ego sum, muneris omne tui est. <BR>
tu facis, ut spolium non sim, nec nuder ab illis, <BR>
&nbsp;&nbsp;&nbsp;&nbsp;&nbsp;naufragii tabulas qui petiere mei. <BR>
utque rapax stimulante fame cupidusque cruoris <BR>
&nbsp;&nbsp;&nbsp;&nbsp;&nbsp;incustoditum captat ouile lupus, <BR>
aut ut edax uultur corpus circumspicit ecquod <BR>
&nbsp;&nbsp;&nbsp;&nbsp;&nbsp;sub nulla positum cernere possit humo, <BR>
sic mea nescioquis, rebus male fidus acerbis<BR>
&nbsp;&nbsp;&nbsp;&nbsp;&nbsp;in bona uenturus, si paterere, fuit. <BR>
hunc tua per fortis uirtus summouit amicos, <BR>
&nbsp;&nbsp;&nbsp;&nbsp;&nbsp;nulla quibus reddi gratia digna potest. <BR>
ergo quam misero, tam uero teste probaris, <BR>
&nbsp;&nbsp;&nbsp;&nbsp;&nbsp;hic aliquod pondus si modo testis habet. <BR>
nec probitate tua prior est aut Hectoris uxor, <BR>
&nbsp;&nbsp;&nbsp;&nbsp;&nbsp;aut comes extincto Laodamia uiro. <BR>
tu si Maeonium uatem sortita fuisses, <BR>
&nbsp;&nbsp;&nbsp;&nbsp;&nbsp;Penelopes esset fama secunda tuae: <BR>
siue tibi hoc debes, nullo pia facta magistro, <BR>
&nbsp;&nbsp;&nbsp;&nbsp;&nbsp;cumque noua mores sunt tibi luce dati, <BR>
femina seu princeps omnes tibi culta per annos <BR>
&nbsp;&nbsp;&nbsp;&nbsp;&nbsp;te docet exemplum coniugis esse bonae, <BR>
adsimilemque sui longa adsuetudine fecit, <BR>
&nbsp;&nbsp;&nbsp;&nbsp;&nbsp;grandia si paruis adsimilare licet. <BR>
ei mihi, non magnas quod habent mea carmina uires, <BR>
&nbsp;&nbsp;&nbsp;&nbsp;&nbsp;nostraque sunt meritis ora minora tuis,<BR>
siquid et in nobis uiui fuit ante uigoris, <BR>
&nbsp;&nbsp;&nbsp;&nbsp;&nbsp;exstinctum longis occidit omne malis!<BR>
prima locum sanctas heroidas inter haberes, <BR>
&nbsp;&nbsp;&nbsp;&nbsp;&nbsp;prima bonis animi conspicerere tui.<BR>
quantumcumque tamen praeconia nostra ualebunt, <BR>
&nbsp;&nbsp;&nbsp;&nbsp;&nbsp;carminibus uiues tempus in omne meis.
</P>

<p class=shortborder>


<P>VII
</P>

<P>
Si quis habes nostri similes in imagine uultus, <BR>
&nbsp;&nbsp;&nbsp;&nbsp;&nbsp;deme meis hederas, Bacchica serta, comis. <BR>
ista decent laetos felicia signa poetas: <BR>
&nbsp;&nbsp;&nbsp;&nbsp;&nbsp;temporibus non est apta corona meis. <BR>
hoc tibi dissimula, senti tamen, optime, dici, <BR>
&nbsp;&nbsp;&nbsp;&nbsp;&nbsp;in digito qui me fersque refersque tuo, <BR>
effigiemque meam fuluo complexus in auro <BR>
&nbsp;&nbsp;&nbsp;&nbsp;&nbsp;cara relegati, quae potes, ora uides. <BR>
quae quotiens spectas, subeat tibi dicere forsan<BR>
&nbsp;&nbsp;&nbsp;&nbsp;&nbsp;'quam procul a nobis Naso sodalis abest!' <BR>
grata tua est pietas, sed carmina maior imago <BR>
&nbsp;&nbsp;&nbsp;&nbsp;&nbsp;sunt mea, quae mando qualiacumque legas, <BR>
carmina mutatas hominum dicentia formas, <BR>
&nbsp;&nbsp;&nbsp;&nbsp;&nbsp;infelix domini quod fuga rupit opus. <BR>
haec ego discedens, sicut bene multa meorum, <BR>
&nbsp;&nbsp;&nbsp;&nbsp;&nbsp;ipse mea posui maestus in igne manu. <BR>
utque cremasse suum fertur sub stipite natum <BR>
&nbsp;&nbsp;&nbsp;&nbsp;&nbsp;Thestias et melior matre fuisse soror, <BR>
sic ego non meritos mecum peritura libellos <BR>
&nbsp;&nbsp;&nbsp;&nbsp;&nbsp;imposui rapidis uiscera nostra rogis: <BR>
uel quod eram Musas, ut crimina nostra, perosus, <BR>
&nbsp;&nbsp;&nbsp;&nbsp;&nbsp;uel quod adhuc crescens et rude carmen erat. <BR>
quae quoniam non sunt penitus sublata, sed extant<BR>
&nbsp;&nbsp;&nbsp;&nbsp;&nbsp;(pluribus exemplis scripta fuisse reor),<BR>
nunc precor ut uiuant et non ignaua legentem <BR>
&nbsp;&nbsp;&nbsp;&nbsp;&nbsp;otia delectent admoneantque mei. <BR>
nec tamen illa legi poterunt patienter ab ullo, <BR>
&nbsp;&nbsp;&nbsp;&nbsp;&nbsp;nesciet his summam siquis abesse manum. <BR>
ablatum mediis opus est incudibus illud, <BR>
&nbsp;&nbsp;&nbsp;&nbsp;&nbsp;defuit et coeptis ultima lima meis. <BR>
et ueniam pro laude peto, laudatus abunde, <BR>
&nbsp;&nbsp;&nbsp;&nbsp;&nbsp;non fastiditus si tibi, lector, ero. <BR>
hos quoque sex uersus, in prima fronte libelli <BR>
&nbsp;&nbsp;&nbsp;&nbsp;&nbsp;si praeponendos esse putabis, habe: <BR>
'orba parente suo quicumque uolumina tangis, <BR>
&nbsp;&nbsp;&nbsp;&nbsp;&nbsp;his saltem uestra detur in urbe locus.<BR>
quoque magis faueas, non haec sunt edita ab ipso, <BR>
&nbsp;&nbsp;&nbsp;&nbsp;&nbsp;sed quasi de domini funere rapta sui. <BR>
quicquid in his igitur uitii rude carmen habebit, <BR>
&nbsp;&nbsp;&nbsp;&nbsp;&nbsp;emendaturus, si licuisset, eram.'
</P>

<p class=shortborder>


<P>VIII
</P>

<P>
In caput alta suum labentur ab aequore retro <BR>
&nbsp;&nbsp;&nbsp;&nbsp;&nbsp;flumina, conuersis Solque recurret equis: <BR>
terra feret stellas, caelum findetur aratro, <BR>
&nbsp;&nbsp;&nbsp;&nbsp;&nbsp;unda dabit flammas, et dabit ignis aquas, <BR>
omnia naturae praepostera legibus ibunt, <BR>
&nbsp;&nbsp;&nbsp;&nbsp;&nbsp;parsque suum mundi nulla tenebit iter, <BR>
omnia iam fient, fieri quae posse negabam, <BR>
&nbsp;&nbsp;&nbsp;&nbsp;&nbsp;et nihil est, de quo non sit habenda fides. <BR>
haec ego uaticinor, quia sum deceptus ab illo, <BR>
&nbsp;&nbsp;&nbsp;&nbsp;&nbsp;laturum misero quem mihi rebar opem. <BR>
tantane te, fallax, cepere obliuia nostri, <BR>
&nbsp;&nbsp;&nbsp;&nbsp;&nbsp;adflictumque fuit tantus adire timor, <BR>
ut neque respiceres nec solarere iacentem, <BR>
&nbsp;&nbsp;&nbsp;&nbsp;&nbsp;dure, neque exequias prosequerere meas? <BR>
illud amicitiae sanctum et uenerabile nomen <BR>
&nbsp;&nbsp;&nbsp;&nbsp;&nbsp;re tibi pro uili sub pedibusque iacet? <BR>
quid fuit, ingenti prostratum mole sodalem <BR>
&nbsp;&nbsp;&nbsp;&nbsp;&nbsp;uisere et alloquio parte leuare tuo, <BR>
inque meos si non lacrimam demittere casus, <BR>
&nbsp;&nbsp;&nbsp;&nbsp;&nbsp;pauca tamen ficto uerba dolore pati, <BR>
idque, quod ignoti faciunt uel dicere saltem, <BR>
&nbsp;&nbsp;&nbsp;&nbsp;&nbsp;et uocem populi publicaque ora sequi?<BR>
denique lugubres uultus numquamque uidendos <BR>
&nbsp;&nbsp;&nbsp;&nbsp;&nbsp;cernere supremo dum licuitque die, <BR>
dicendumque semel toto non amplius aeuo <BR>
&nbsp;&nbsp;&nbsp;&nbsp;&nbsp;accipere et parili reddere uoce 'uale'? <BR>
at fecere alii nullo mihi foedere iuncti, <BR>
&nbsp;&nbsp;&nbsp;&nbsp;&nbsp;et lacrimas animi signa dedere sui. <BR>
quid, nisi conuictu causisque ualentibus essem<BR>
&nbsp;&nbsp;&nbsp;&nbsp;&nbsp;temporis et longi uinctus amore tibi? <BR>
quid, nisi tot lusus et tot mea seria nosses, <BR>
&nbsp;&nbsp;&nbsp;&nbsp;&nbsp;tot nossem lusus seriaque ipse tua? <BR>
quid, si dumtaxat Romae mihi cognitus esses, <BR>
&nbsp;&nbsp;&nbsp;&nbsp;&nbsp;adscitus totiens in genus omne loci?<BR>
cunctane in aequoreos abierunt irrita uentos? <BR>
&nbsp;&nbsp;&nbsp;&nbsp;&nbsp;cunctane Lethaeis mersa feruntur aquis? <BR>
non ego te genitum placida reor urbe Quirini, <BR>
&nbsp;&nbsp;&nbsp;&nbsp;&nbsp;urbe, meo quae iam non adeunda pede est, <BR>
sed scopulis, Ponti quos haec habet ora sinistri, <BR>
&nbsp;&nbsp;&nbsp;&nbsp;&nbsp;inque feris Scythiae Sarmaticisque iugis: <BR>
et tua sunt silicis circum praecordia uenae, <BR>
&nbsp;&nbsp;&nbsp;&nbsp;&nbsp;et rigidum ferri semina pectus habet, <BR>
quaeque tibi quondam tenero ducenda palato <BR>
&nbsp;&nbsp;&nbsp;&nbsp;&nbsp;plena dedit nutrix ubera, tigris erat: <BR>
aut mala nostra minus quam nunc aliena putares, <BR>
&nbsp;&nbsp;&nbsp;&nbsp;&nbsp;duritiaeque mihi non agerere reus. <BR>
sed quoniam accedit fatalibus hoc quoque damnis, <BR>
&nbsp;&nbsp;&nbsp;&nbsp;&nbsp;ut careant numeris tempora prima suis, <BR>
effice, peccati ne sim memor huius, et illo <BR>
&nbsp;&nbsp;&nbsp;&nbsp;&nbsp;officium laudem, quo queror, ore tuum.
</P>

<p class=shortborder>


<P>IX
</P>

<P>
Detur inoffenso uitae tibi tangere metam, <BR>
&nbsp;&nbsp;&nbsp;&nbsp;&nbsp;qui legis hoc nobis non inimicus opus. <BR>
atque utinam pro te possint mea uota ualere, <BR>
&nbsp;&nbsp;&nbsp;&nbsp;&nbsp;quae pro me duros non tetigere deos! <BR>
donec eris sospes, multos numerabis amicos: <BR>
&nbsp;&nbsp;&nbsp;&nbsp;&nbsp;tempora si fuerint nubila, solus eris. <BR>
aspicis, ut ueniant ad candida tecta columbae, <BR>
&nbsp;&nbsp;&nbsp;&nbsp;&nbsp;accipiat nullas sordida turris aues. <BR>
horrea formicae tendunt ad inania numquam: <BR>
&nbsp;&nbsp;&nbsp;&nbsp;&nbsp;nullus ad amissas ibit amicus opes. <BR>
utque comes radios per solis euntibus umbra est, <BR>
&nbsp;&nbsp;&nbsp;&nbsp;&nbsp;cum latet hic pressus nubibus, illa fugit,<BR>
mobile sic sequitur Fortunae lumina uulgus: <BR>
&nbsp;&nbsp;&nbsp;&nbsp;&nbsp;quae simul inducta nocte teguntur, abit. <BR>
haec precor ut semper possint tibi falsa uideri: <BR>
&nbsp;&nbsp;&nbsp;&nbsp;&nbsp;sunt tamen euentu uera fatenda meo. <BR>
dum stetimus, turbae quantum satis esset, habebat <BR>
&nbsp;&nbsp;&nbsp;&nbsp;&nbsp;nota quidem, sed non ambitiosa domus. <BR>
at simul impulsa est, omnes timuere ruinam, <BR>
&nbsp;&nbsp;&nbsp;&nbsp;&nbsp;cautaque communi terga dedere fugae. <BR>
saeua neque admiror metuunt si fulmina, quorum <BR>
&nbsp;&nbsp;&nbsp;&nbsp;&nbsp;ignibus adflari proxima quaeque solent. <BR>
sed tamen in duris remanentem rebus amicum <BR>
&nbsp;&nbsp;&nbsp;&nbsp;&nbsp;quamlibet inuiso Caesar in hoste probat, <BR>
nec solet irasci&#151;neque enim moderatior alter&#151; <BR>
&nbsp;&nbsp;&nbsp;&nbsp;&nbsp;cum quis in aduersis, siquid amauit, amat. <BR>
de comite Argolici postquam cognouit Orestae, <BR>
&nbsp;&nbsp;&nbsp;&nbsp;&nbsp;narratur Pyladen ipse probasse Thoas. <BR>
quae fuit Actoridae cum magno semper Achille, <BR>
&nbsp;&nbsp;&nbsp;&nbsp;&nbsp;laudari solita est Hectoris ore fides. <BR>
quod pius ad Manes Theseus comes iret amico, <BR>
&nbsp;&nbsp;&nbsp;&nbsp;&nbsp;Tartareum dicunt indoluisse deum. <BR>
Euryali Nisique fide tibi, Turne, relata <BR>
&nbsp;&nbsp;&nbsp;&nbsp;&nbsp;credibile est lacrimis inmaduisse genas. <BR>
est etiam in miseris pietas, et in hoste probatur. <BR>
&nbsp;&nbsp;&nbsp;&nbsp;&nbsp;ei mihi, quam paucos haec mea dicta mouent! <BR>
is status, haec rerum nunc est fortuna mearum, <BR>
&nbsp;&nbsp;&nbsp;&nbsp;&nbsp;debeat ut lacrimis nullus adesse modus; <BR>
at mea sunt, proprio quamuis maestissima casu, <BR>
&nbsp;&nbsp;&nbsp;&nbsp;&nbsp;pectora processu facta serena tuo. <BR>
hoc ego uenturum iam tum, carissime, uidi, <BR>
&nbsp;&nbsp;&nbsp;&nbsp;&nbsp;ferret adhuc istam cum minor aura ratem. <BR>
siue aliquod morum seu uitae labe carentis <BR>
&nbsp;&nbsp;&nbsp;&nbsp;&nbsp;est pretium, nemo pluris emendus erat:<BR>
siue per ingenuas aliquis caput extulit artes, <BR>
&nbsp;&nbsp;&nbsp;&nbsp;&nbsp;quaelibet eloquio fit bona causa tuo. <BR>
his ego commotus dixi tibi protinus ipsi <BR>
&nbsp;&nbsp;&nbsp;&nbsp;&nbsp;'scaena manet dotes grandis, amice, tuas.' <BR>
haec mihi non ouium fibrae tonitrusue sinistri,<BR>
&nbsp;&nbsp;&nbsp;&nbsp;&nbsp;linguaue seruatae pennaue dixit auis: <BR>
augurium ratio est et coniectura futuri: <BR>
&nbsp;&nbsp;&nbsp;&nbsp;&nbsp;hac diuinaui notitiamque tuli. <BR>
quae quoniam uera est, tota tibi mente mihique <BR>
&nbsp;&nbsp;&nbsp;&nbsp;&nbsp;gratulor, ingenium non latuisse tuum. <BR>
at nostrum tenebris utinam latuisset in imis! <BR>
&nbsp;&nbsp;&nbsp;&nbsp;&nbsp;expediit studio lumen abesse meo. <BR>
utque tibi prosunt artes, facunde, seuerae, <BR>
&nbsp;&nbsp;&nbsp;&nbsp;&nbsp;dissimiles illis sic nocuere mihi. <BR>
uita tamen tibi nota mea est; scis artibus illis <BR>
&nbsp;&nbsp;&nbsp;&nbsp;&nbsp;auctoris mores abstinuisse sui; <BR>
scis uetus hoc iuueni lusum mihi carmen, et istos, <BR>
&nbsp;&nbsp;&nbsp;&nbsp;&nbsp;ut non laudandos, sic tamen esse iocos. <BR>
ergo ut defendi nullo mea posse colore, <BR>
&nbsp;&nbsp;&nbsp;&nbsp;&nbsp;sic excusari crimina posse puto. <BR>
qua potes, excusa, nec amici desere causam: <BR>
&nbsp;&nbsp;&nbsp;&nbsp;&nbsp;qua bene coepisti, sic bene semper eas.
</P>

<p class=shortborder>


<P>X
</P>

<P>
Est mihi sitque, precor, flauae tutela Mineruae, <BR>
&nbsp;&nbsp;&nbsp;&nbsp;&nbsp;nauis et a picta casside nomen habet. <BR>
siue opus est uelis, minimam bene currit ad auram<BR>
&nbsp;&nbsp;&nbsp;&nbsp;&nbsp;siue opus est remo, remige carpit iter. <BR>
nec comites uolucri contenta est uincere cursu, <BR>
&nbsp;&nbsp;&nbsp;&nbsp;&nbsp;occupat egressas quamlibet ante rates, <BR>
et pariter fluctus ferit atque silentia longe <BR>
&nbsp;&nbsp;&nbsp;&nbsp;&nbsp;aequora, nec saeuis uicta madescit aquis. <BR>
illa, Corinthiacis primum mihi cognita Cenchreis, <BR>
&nbsp;&nbsp;&nbsp;&nbsp;&nbsp;fida manet trepidae duxque comesque fugae, <BR>
perque tot euentus et iniquis concita uentis <BR>
&nbsp;&nbsp;&nbsp;&nbsp;&nbsp;aequora Palladio numine tuta fuit. <BR>
nunc quoque tuta, precor, uasti secet ostia Ponti, <BR>
&nbsp;&nbsp;&nbsp;&nbsp;&nbsp;quasque petit, Getici litoris intret aquas.<BR>
quae simul Aeoliae mare me deduxit in Helles, <BR>
&nbsp;&nbsp;&nbsp;&nbsp;&nbsp;et longum tenui limite fecit iter, <BR>
fleximus in laeuum cursus, et ab Hectoris urbe <BR>
&nbsp;&nbsp;&nbsp;&nbsp;&nbsp;uenimus ad portus, Imbria terra, tuos. <BR>
inde, leui uento Zerynthia litora nacta, <BR>
&nbsp;&nbsp;&nbsp;&nbsp;&nbsp;Threiciam tetigit fessa carina Samon. <BR>
saltus ab hac contra breuis est Tempyra petenti: <BR>
&nbsp;&nbsp;&nbsp;&nbsp;&nbsp;hac dominum tenus est illa secuta suum. <BR>
nam mihi Bistonios placuit pede carpere campos: <BR>
&nbsp;&nbsp;&nbsp;&nbsp;&nbsp;Hellespontiacas illa relegit aquas, <BR>
Dardaniamque petit, auctoris nomen habentem, <BR>
&nbsp;&nbsp;&nbsp;&nbsp;&nbsp;et te ruricola, Lampsace, tuta deo, <BR>
quodque per angustas uectae male uirginis undas <BR>
&nbsp;&nbsp;&nbsp;&nbsp;&nbsp;Seston Abydena separat urbe fretum, <BR>
inque Propontiacis haerentem Cyzicon oris, <BR>
&nbsp;&nbsp;&nbsp;&nbsp;&nbsp;Cyzicon, Haemoniae nobile gentis opus, <BR>
quaeque tenent Ponti Byzantia litora fauces: <BR>
&nbsp;&nbsp;&nbsp;&nbsp;&nbsp;hic locus est gemini ianua uasta maris. <BR>
haec, precor, euincat, propulsaque fortibus Austris <BR>
&nbsp;&nbsp;&nbsp;&nbsp;&nbsp;transeat instabilis strenua Cyaneas <BR>
Thyniacosque sinus, et ab his per Apollinis urbem <BR>
&nbsp;&nbsp;&nbsp;&nbsp;&nbsp;arta sub Anchiali moenia tendat iter.<BR>
inde Mesembriacos portus et Odeson et arces <BR>
&nbsp;&nbsp;&nbsp;&nbsp;&nbsp;praetereat dictas nomine, Bacche, tuo, <BR>
et quos Alcathoi memorant e moenibus ortos <BR>
&nbsp;&nbsp;&nbsp;&nbsp;&nbsp;sedibus his profugos constituisse Larem. <BR>
a quibus adueniat Miletida sospes ad urbem, <BR>
&nbsp;&nbsp;&nbsp;&nbsp;&nbsp;offensi quo me detulit ira dei. <BR>
haec si contigerint, meritae cadet agna Mineruae: <BR>
&nbsp;&nbsp;&nbsp;&nbsp;&nbsp;non facit ad nostras hostia maior opes. <BR>
uos quoque, Tyndaridae, quos haec colit insula, fratres, <BR>
&nbsp;&nbsp;&nbsp;&nbsp;&nbsp;mite, precor, duplici numen adesse uiae! <BR>
altera namque parat Symplegadas ire per artas, <BR>
&nbsp;&nbsp;&nbsp;&nbsp;&nbsp;scindere Bistonias altera puppis aquas. <BR>
uos facite ut uentos, loca cum diuersa petamus, <BR>
&nbsp;&nbsp;&nbsp;&nbsp;&nbsp;illa suos habeat, nec minus illa suos.
</P>

<p class=shortborder>


<P>XI
</P>

<P>
Littera quaecumque est toto tibi lecta libello, <BR>
&nbsp;&nbsp;&nbsp;&nbsp;&nbsp;est mihi sollicito tempore facta uiae. <BR>
aut haec me, gelido tremerem cum mense Decembri, <BR>
&nbsp;&nbsp;&nbsp;&nbsp;&nbsp;scribentem mediis Hadria uidit aquis; <BR>
aut, postquam bimarem cursu superauimus Isthmon, <BR>
&nbsp;&nbsp;&nbsp;&nbsp;&nbsp;alteraque est nostrae sumpta carina fugae, <BR>
quod facerem uersus inter fera murmura ponti, <BR>
&nbsp;&nbsp;&nbsp;&nbsp;&nbsp;Cycladas Aegaeas obstipuisse puto. <BR>
ipse ego nunc miror tantis animique marisque <BR>
&nbsp;&nbsp;&nbsp;&nbsp;&nbsp;fluctibus ingenium non cecidisse meum. <BR>
seu stupor huic studio siue est insania nomen, <BR>
&nbsp;&nbsp;&nbsp;&nbsp;&nbsp;omnis ab hac cura cura leuata mea est. <BR>
saepe ego nimbosis dubius iactabar ab Haedis, <BR>
&nbsp;&nbsp;&nbsp;&nbsp;&nbsp;saepe minax Steropes sidere pontus erat, <BR>
fuscabatque diem custos Atlantidos Vrsae, <BR>
&nbsp;&nbsp;&nbsp;&nbsp;&nbsp;aut Hyadas seris hauserat Auster aquis, <BR>
saepe maris pars intus erat; tamen ipse trementi <BR>
&nbsp;&nbsp;&nbsp;&nbsp;&nbsp;carmina ducebam qualiacumque manu. <BR>
nunc quoque contenti stridunt Aquilone rudentes, <BR>
&nbsp;&nbsp;&nbsp;&nbsp;&nbsp;inque modum cumuli concaua surgit aqua. <BR>
ipse gubernator tollens ad sidera palmas <BR>
&nbsp;&nbsp;&nbsp;&nbsp;&nbsp;exposcit uotis, inmemor artis, opem. <BR>
quocumque aspexi, nihil est nisi mortis imago, <BR>
&nbsp;&nbsp;&nbsp;&nbsp;&nbsp;quam dubia timeo mente timensque precor. <BR>
attigero portum, portu terrebor ab ipso: <BR>
&nbsp;&nbsp;&nbsp;&nbsp;&nbsp;plus habet infesta terra timoris aqua; <BR>
nam simul insidiis hominum pelagique laboro, <BR>
&nbsp;&nbsp;&nbsp;&nbsp;&nbsp;et faciunt geminos ensis et unda metus. <BR>
ille meo uereor ne speret sanguine praedam, <BR>
&nbsp;&nbsp;&nbsp;&nbsp;&nbsp;haec titulum nostrae mortis habere uelit. <BR>
barbara pars laeua est auidaeque adsueta rapinae, <BR>
&nbsp;&nbsp;&nbsp;&nbsp;&nbsp;quam cruor et caedes bellaque semper habent, <BR>
cumque sit hibernis agitatum fluctibus aequor, <BR>
&nbsp;&nbsp;&nbsp;&nbsp;&nbsp;pectora sunt ipso turbidiora mari.<BR>
quo magis his debes ignoscere, candide lector, <BR>
&nbsp;&nbsp;&nbsp;&nbsp;&nbsp;si spe sunt, ut sunt, inferiora tua. <BR>
non haec in nostris, ut quondam, scripsimus hortis, <BR>
&nbsp;&nbsp;&nbsp;&nbsp;&nbsp;nec, consuete, meum, lectule, corpus habes. <BR>
iactor in indomito brumali luce profundo <BR>
&nbsp;&nbsp;&nbsp;&nbsp;&nbsp;ipsaque caeruleis charta feritur aquis. <BR>
improba pugnat hiems indignaturque quod ausim <BR>
&nbsp;&nbsp;&nbsp;&nbsp;&nbsp;scribere se rigidas incutiente minas. <BR>
uincat hiems hominem! sed eodem tempore, quaeso, <BR>
&nbsp;&nbsp;&nbsp;&nbsp;&nbsp;ipse modum statuam carminis, illa sui.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>