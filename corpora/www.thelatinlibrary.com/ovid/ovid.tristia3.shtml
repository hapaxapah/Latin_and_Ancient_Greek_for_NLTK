<html>
	<head>
		<title>
			Ovid: Ovid: Tristia III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS TRISTIUM LIBER TERTIUS
</p>

<P class=border></P>

<P>
<B>I</B>
</P>

<P>
"Missus in hanc uenio timide liber exulis urbem
<BR>&nbsp;&nbsp;&nbsp;&nbsp;&nbsp;da placidam fesso, lector amice, manum;
<BR>neue reformida, ne sim tibi forte pudori: 
<BR>&nbsp;&nbsp;&nbsp;&nbsp;&nbsp;nullus in hac charta uersus amare docet. 
<BR>Haec domini fortuna mei est, ut debeat illam 
<BR>&nbsp;&nbsp;&nbsp;&nbsp;&nbsp;infelix nullis dissimulare iocis. 
<BR>Id quoque, quod uiridi quondam male lusit in aeuo, 
<BR>&nbsp;&nbsp;&nbsp;&nbsp;&nbsp;heu nimium sero damnat et odit opus. 
<BR>Inspice quid portem: nihil hic nisi triste uidebis, 
<BR>&nbsp;&nbsp;&nbsp;&nbsp;&nbsp;carmine temporibus conueniente suis. 
<BR>Clauda quod alterno subsidunt carmina uersu, 
<BR>&nbsp;&nbsp;&nbsp;&nbsp;&nbsp;uel pedis hoc ratio, uel uia longa facit; 
<BR>quod neque sum cedro flauus nec pumice leuis, 
<BR>&nbsp;&nbsp;&nbsp;&nbsp;&nbsp;erubui domino cultior esse meo; 
<BR>littera suffusas quod habet maculosa lituras, 
<BR>&nbsp;&nbsp;&nbsp;&nbsp;&nbsp;laesit opus lacrimis ipse poeta suum. 
<BR>Siqua uidebuntur casu non dicta Latine, 
<BR>&nbsp;&nbsp;&nbsp;&nbsp;&nbsp;in qua scribebat, barbara terra fuit. 
<BR>Dicite, lectores, si non graue, qua sit eundum, 
<BR>&nbsp;&nbsp;&nbsp;&nbsp;&nbsp;quasque petam sedes hospes in urbe liber." 
<BR>Haec ubi sum furtim lingua titubante locutus, 
<BR>&nbsp;&nbsp;&nbsp;&nbsp;&nbsp;qui mihi monstraret, uix fuit unus, iter. 
<BR>"Di tibi dent, nostro quod non tribuere poetae, 
<BR>&nbsp;&nbsp;&nbsp;&nbsp;&nbsp;molliter in patria uiuere posse tua. 
<BR>Duc age, namque sequar, quamuis terraque marique 
<BR>&nbsp;&nbsp;&nbsp;&nbsp;&nbsp;longinquo referam lassus ab orbe pedem." 
<BR>Paruit, et ducens "haec sunt fora Caesaris," inquit, 
<BR>&nbsp;&nbsp;&nbsp;&nbsp;&nbsp;"haec est a sacris quae uia nomen habet, 
<BR>hic locus est Vestae, qui Pallada seruat et ignem, 
<BR>&nbsp;&nbsp;&nbsp;&nbsp;&nbsp;haec fuit antiqui regia parua Numae." 
<BR>Inde petens dextram "porta est" ait "ista Palati, 
<BR>&nbsp;&nbsp;&nbsp;&nbsp;&nbsp;hic Stator, hoc primum condita Roma loco est." 
<BR>Singula dum miror, uideo fulgentibus armis 
<BR>&nbsp;&nbsp;&nbsp;&nbsp;&nbsp;conspicuos postes tectaque digna deo. 
<BR>"Et Iouis haec" dixi "domus est?" Quod ut esse putarem, 
<BR>&nbsp;&nbsp;&nbsp;&nbsp;&nbsp;augurium menti querna corona dabat. 
<BR>Cuius ut accepi dominum, "non fallimur," inquam, 
<BR>&nbsp;&nbsp;&nbsp;&nbsp;&nbsp;"et magni uerum est hanc Iouis esse domum. 
<BR>Cur tamen opposita uelatur ianua lauro, 
<BR>&nbsp;&nbsp;&nbsp;&nbsp;&nbsp;cingit et augustas arbor opaca comas? 
<BR>Num quia perpetuos meruit domus ista triumphos, 
<BR>&nbsp;&nbsp;&nbsp;&nbsp;&nbsp;an quia Leucadio semper amata deo est? 
<BR>Ipsane quod festa est, an quod facit omnia festa? 
<BR>&nbsp;&nbsp;&nbsp;&nbsp;&nbsp;Quam tribuit terris, pacis an ista nota est? 
<BR>utque uiret semper laurus nec fronde caduca 
<BR>&nbsp;&nbsp;&nbsp;&nbsp;&nbsp;carpitur, aeternum sic habet illa decus? 
<BR>Causa superpositae scripto est testata coronae: 
<BR>&nbsp;&nbsp;&nbsp;&nbsp;&nbsp;seruatos ciuis indicat huius ope. 
<BR>Adice seruatis unum, pater optime, ciuem, 
<BR>&nbsp;&nbsp;&nbsp;&nbsp;&nbsp;qui procul extremo pulsus in orbe latet, 
<BR>in quo poenarum, quas se meruisse fatetur, 
<BR>&nbsp;&nbsp;&nbsp;&nbsp;&nbsp;non facinus causam, sed suus error habet. 
<BR>Me miserum! Vereorque locum uereorque potentem, 
<BR>&nbsp;&nbsp;&nbsp;&nbsp;&nbsp;et quatitur trepido littera nostra metu. 
<BR>Aspicis exsangui chartam pallere colore? 
<BR>&nbsp;&nbsp;&nbsp;&nbsp;&nbsp;Aspicis alternos intremuisse pedes? 
<BR>Quandocumque, precor, nostro placere parenti 
<BR>&nbsp;&nbsp;&nbsp;&nbsp;&nbsp;isdem et sub dominis aspiciare domus!" 
<BR>Inde tenore pari gradibus sublimia celsis 
<BR>&nbsp;&nbsp;&nbsp;&nbsp;&nbsp;ducor ad intonsi candida templa dei, 
<BR>signa peregrinis ubi sunt alterna columnis, 
<BR>&nbsp;&nbsp;&nbsp;&nbsp;&nbsp;Belides et stricto barbarus ense pater, 
<BR>quaeque uiri docto ueteres cepere nouique 
<BR>&nbsp;&nbsp;&nbsp;&nbsp;&nbsp;pectore, lecturis inspicienda patent. 
<BR>Quaerebam fratres, exceptis scilicet illis, 
<BR>&nbsp;&nbsp;&nbsp;&nbsp;&nbsp;quos suus optaret non genuisse pater. 
<BR>Quaerentem frustra custos e sedibus illis 
<BR>&nbsp;&nbsp;&nbsp;&nbsp;&nbsp;praepositus sancto iussit abire loco. 
<BR>Altera templa peto, uicino iuncta theatro: 
<BR>&nbsp;&nbsp;&nbsp;&nbsp;&nbsp;haec quoque erant pedibus non adeunda meis. 
<BR>Nec me, quae doctis patuerunt prima libellis, 
<BR>&nbsp;&nbsp;&nbsp;&nbsp;&nbsp;atria Libertas tangere passa sua est. 
<BR>In genus auctoris miseri fortuna redundat, 
<BR>&nbsp;&nbsp;&nbsp;&nbsp;&nbsp;et patimur nati, quam tulit ipse, fugam. 
<BR>Forsitan et nobis olim minus asper et illi 
<BR>&nbsp;&nbsp;&nbsp;&nbsp;&nbsp;euictus longo tempore Caesar erit. 
<BR>Di, precor, atque adeo (neque enim mihi turba roganda est) 
<BR>&nbsp;&nbsp;&nbsp;&nbsp;&nbsp;Caesar, ades uoto, maxime diue, meo. 
<BR>Interea, quoniam statio mihi publica clausa est, 
<BR>&nbsp;&nbsp;&nbsp;&nbsp;&nbsp;priuato liceat delituisse loco. 
<BR>Vos quoque, si fas est, confusa pudore repulsae 
<BR>&nbsp;&nbsp;&nbsp;&nbsp;&nbsp;sumite plebeiae carmina nostra manus. 

</p>

<P CLASS=SHORTBORDER></P>

<P>
<B>II</B>
</p>

<P>
 Ergo erat in fatis Scythiam quoque uisere nostris,
<BR>&nbsp;&nbsp;&nbsp;&nbsp;&nbsp;quaeque Lycaonio terra sub axe iacet: 
<BR>nec uos, Pierides, nec stirps Letoia, uestro 
<BR>&nbsp;&nbsp;&nbsp;&nbsp;&nbsp;docta sacerdoti turba tulistis opem. 
<BR>Nec mihi, quod lusi uero sine crimine, prodest, 
<BR>&nbsp;&nbsp;&nbsp;&nbsp;&nbsp;quodque magis uita Musa iocata mea est: 
<BR>plurima sed pelago terraque pericula passum 
<BR>&nbsp;&nbsp;&nbsp;&nbsp;&nbsp;ustus ab assiduo frigore Pontus habet. 
<BR>Quique, fugax rerum securaque in otia natus, 
<BR>&nbsp;&nbsp;&nbsp;&nbsp;&nbsp;mollis et inpatiens ante laboris eram, 
<BR>ultima nunc patior, nec me mare portubus orbum 
<BR>&nbsp;&nbsp;&nbsp;&nbsp;&nbsp;perdere, diuersae nec potuere uiae; 
<BR>sufficit atque malis animus; nam corpus ab illo 
<BR>&nbsp;&nbsp;&nbsp;&nbsp;&nbsp;accepit uires, uixque ferenda tulit. 
<BR>Dum tamen et terris dubius iactabar et undis, 
<BR>&nbsp;&nbsp;&nbsp;&nbsp;&nbsp;fallebat curas aegraque corda labor: 
<BR>ut uia finita est et opus requieuit eundi, 
<BR>&nbsp;&nbsp;&nbsp;&nbsp;&nbsp;et poenae tellus est mihi tacta meae, 
<BR>nil nisi flere libet, nec nostro parcior imber 
<BR>&nbsp;&nbsp;&nbsp;&nbsp;&nbsp;lumine, de uerna quam niue manat aqua. 
<BR>Roma domusque subit desideriumque locorum, 
<BR>&nbsp;&nbsp;&nbsp;&nbsp;&nbsp;quicquid et amissa restat in urbe mei. 
<BR>Ei mihi, quo totiens nostri pulsata sepulcri 
<BR>&nbsp;&nbsp;&nbsp;&nbsp;&nbsp;ianua, sed nullo tempore aperta fuit? 
<BR>Cur ego tot gladios fugi totiensque minata 
<BR>&nbsp;&nbsp;&nbsp;&nbsp;&nbsp;obruit infelix nulla procella caput? 
<BR>Di, quos experior nimium constanter iniquos, 
<BR>&nbsp;&nbsp;&nbsp;&nbsp;&nbsp;participes irae quos deus unus habet, 
<BR>exstimulate, precor, cessantia fata meique 
<BR>&nbsp;&nbsp;&nbsp;&nbsp;&nbsp;interitus clausas esse uetate fores! 

</p>

<P CLASS=SHORTBORDER></P>

<P>
<B>III</B>
</p>

<P>
 Haec mea si casu miraris epistula quare
<BR>&nbsp;&nbsp;&nbsp;&nbsp;&nbsp;alterius digitis scripta sit, aeger eram. 
<BR>Aeger in extremis ignoti partibus orbis, 
<BR>&nbsp;&nbsp;&nbsp;&nbsp;&nbsp;incertusque meae paene salutis eram. 
<BR>Quem mihi nunc animum dira regione iacenti
<BR>&nbsp;&nbsp;&nbsp;&nbsp;&nbsp;inter Sauromatas esse Getasque putes? 
<BR>Nec caelum patior, nec aquis adsueuimus istis, 
<BR>&nbsp;&nbsp;&nbsp;&nbsp;&nbsp;terraque nescioquo non placet ipsa modo. 
<BR>Non domus apta satis, non hic cibus utilis aegro, 
<BR>&nbsp;&nbsp;&nbsp;&nbsp;&nbsp;nullus, Apollinea qui leuet arte malum, 
<BR>non qui soletur, non qui labentia tarde 
<BR>&nbsp;&nbsp;&nbsp;&nbsp;&nbsp;tempora narrando fallat, amicus adest. 
<BR>Lassus in extremis iaceo populisque locisque, 
<BR>&nbsp;&nbsp;&nbsp;&nbsp;&nbsp;et subit adfecto nunc mihi, quicquid abest. 
<BR>Omnia cum subeant, uincis tamen omnia, coniunx, 
<BR>&nbsp;&nbsp;&nbsp;&nbsp;&nbsp;et plus in nostro pectore parte tenes. 
<BR>Te loquor absentem, te uox mea nominat unam; 
<BR>&nbsp;&nbsp;&nbsp;&nbsp;&nbsp;nulla uenit sine te nox mihi, nulla dies. 
<BR>Quin etiam sic me dicunt aliena locutum, 
<BR>&nbsp;&nbsp;&nbsp;&nbsp;&nbsp;ut foret amenti nomen in ore tuum. 
<BR>Si iam deficiam, subpressaque lingua palato 
<BR>&nbsp;&nbsp;&nbsp;&nbsp;&nbsp;uix instillato restituenda mero, 
<BR>nuntiet huc aliquis dominam uenisse, resurgam, 
<BR>&nbsp;&nbsp;&nbsp;&nbsp;&nbsp;spesque tui nobis causa uigoris erit. 
<BR>Ergo ego sum dubius uitae, tu forsitan istic 
<BR>&nbsp;&nbsp;&nbsp;&nbsp;&nbsp;iucundum nostri nescia tempus agis?
<BR>Non agis, adfirmo. Liquet hoc, carissima, nobis, 
<BR>&nbsp;&nbsp;&nbsp;&nbsp;&nbsp;tempus agi sine me non nisi triste tibi. 
<BR>Si tamen inpleuit mea sors, quos debuit, annos, 
<BR>&nbsp;&nbsp;&nbsp;&nbsp;&nbsp;et mihi uiuendi tam cito finis adest, 
<BR>quantum erat, o magni, morituro parcere, diui, 
<BR>&nbsp;&nbsp;&nbsp;&nbsp;&nbsp;ut saltem patria contumularer humo? 
<BR>Vel poena in tempus mortis dilata fuisset, 
<BR>&nbsp;&nbsp;&nbsp;&nbsp;&nbsp;uel praecepisset mors properata fugam. 
<BR>Integer hanc potui nuper bene reddere lucem; 
<BR>&nbsp;&nbsp;&nbsp;&nbsp;&nbsp;exul ut occiderem, nunc mihi uita data est. 
<BR>Tam procul ignotis igitur moriemur in oris, 
<BR>&nbsp;&nbsp;&nbsp;&nbsp;&nbsp;et fient ipso tristia fata loco; 
<BR>nec mea consueto languescent corpora lecto, 
<BR>&nbsp;&nbsp;&nbsp;&nbsp;&nbsp;depositum nec me qui fleat, ullus erit; 
<BR>nec dominae lacrimis in nostra cadentibus ora 
<BR>&nbsp;&nbsp;&nbsp;&nbsp;&nbsp;accedent animae tempora parua meae; 
<BR>nec mandata dabo, nec cum clamore supremo 
<BR>&nbsp;&nbsp;&nbsp;&nbsp;&nbsp;labentes oculos condet amica manus;
<BR>sed sine funeribus caput hoc, sine honore sepulcri 
<BR>&nbsp;&nbsp;&nbsp;&nbsp;&nbsp;indeploratum barbara terra teget. 
<BR>Ecquid, ubi audieris, tota turbabere mente, 
<BR>&nbsp;&nbsp;&nbsp;&nbsp;&nbsp;et feries pauida pectora fida manu? 
<BR>Ecquid, in has frustra tendens tua brachia partes, 
<BR>&nbsp;&nbsp;&nbsp;&nbsp;&nbsp;clamabis miseri nomen inane uiri? 
<BR>Parce tamen lacerare genas, nec scinde capillos: 
<BR>&nbsp;&nbsp;&nbsp;&nbsp;&nbsp;non tibi nunc primum, lux mea, raptus ero. 
<BR>Cum patriam amisi, tunc me periisse putato:
<BR>&nbsp;&nbsp;&nbsp;&nbsp;&nbsp;et prior et grauior mors fuit illa mihi. 
<BR>Nunc, si forte potes (sed non potes, optima coniunx) 
<BR>&nbsp;&nbsp;&nbsp;&nbsp;&nbsp;finitis gaude tot mihi morte malis. 
<BR>Quod potes, extenua forti mala corde ferendo, 
<BR>&nbsp;&nbsp;&nbsp;&nbsp;&nbsp;ad quae iampridem non rude pectus habes. 
<BR>Atque utinam pereant animae cum corpore nostrae, 
<BR>&nbsp;&nbsp;&nbsp;&nbsp;&nbsp;effugiatque auidos pars mihi nulla rogos. 
<BR>Nam si morte carens uacua uolat altus in aura 
<BR>&nbsp;&nbsp;&nbsp;&nbsp;&nbsp;spiritus, et Samii sunt rata dicta senis, 
<BR>inter Sarmaticas Romana uagabitur umbras, 
<BR>&nbsp;&nbsp;&nbsp;&nbsp;&nbsp;perque feros Manes hospita semper erit. 
<BR>Ossa tamen facito parua referantur in urna: 
<BR>&nbsp;&nbsp;&nbsp;&nbsp;&nbsp;sic ego non etiam mortuus exul ero. 
<BR>Non uetat hoc quisquam: fratrem Thebana peremptum 
<BR>&nbsp;&nbsp;&nbsp;&nbsp;&nbsp;supposuit tumulo rege uetante soror. 
<BR>Atque ea cum foliis et amomi puluere misce, 
<BR>&nbsp;&nbsp;&nbsp;&nbsp;&nbsp;inque suburbano condita pone solo; 
<BR>quosque legat uersus oculo properante uiator, 
<BR>&nbsp;&nbsp;&nbsp;&nbsp;&nbsp;grandibus in tituli marmore caede notis: 
<BR>"hic ego qui iaceo tenerorum lusor amorum
<BR>&nbsp;&nbsp;&nbsp;&nbsp;&nbsp;ingenio perii Naso poeta meo;
<BR>at tibi qui transis ne sit graue quisquis amasti
<BR>&nbsp;&nbsp;&nbsp;&nbsp;&nbsp;dicere "Nasonis molliter ossa cubent""
<BR>hoc satis in titulo est. Etenim maiora libelli 
<BR>&nbsp;&nbsp;&nbsp;&nbsp;&nbsp;et diuturna magis sunt monimenta mihi, 
<BR>quos ego confido, quamuis nocuere, daturos 
<BR>&nbsp;&nbsp;&nbsp;&nbsp;&nbsp;nomen et auctori tempora longa suo. 
<BR>Tu tamen extincto feralia munera semper 
<BR>&nbsp;&nbsp;&nbsp;&nbsp;&nbsp;deque tuis lacrimis umida serta dato. 
<BR>Quamuis in cineres corpus mutauerit ignis 
<BR>&nbsp;&nbsp;&nbsp;&nbsp;&nbsp;sentiet officium maesta fauilla pium. 
<BR>Scribere plura libet: sed uox mihi fessa loquendo 
<BR>&nbsp;&nbsp;&nbsp;&nbsp;&nbsp;dictandi uires siccaque lingua negat. 
<BR>Accipe supremo dictum mihi forsitan ore, 
<BR>&nbsp;&nbsp;&nbsp;&nbsp;&nbsp;quod, tibi qui mittit, non habet ipse, "uale".

</p>

<P CLASS=SHORTBORDER></P>

<P>
<B>IV</B>
</p>

<P>
 O mihi care quidem semper, sed tempore duro
<BR>&nbsp;&nbsp;&nbsp;&nbsp;&nbsp;cognite, res postquam procubuere meae: 
<BR>usibus edocto si quicquam credis amico, 
<BR>&nbsp;&nbsp;&nbsp;&nbsp;&nbsp;uiue tibi et longe nomina magna fuge. 
<BR>Viue tibi, quantumque potes praelustria uita: 
<BR>&nbsp;&nbsp;&nbsp;&nbsp;&nbsp;saeuum praelustri fulmen ab arce uenit. 
<BR>Nam quamquam soli possunt prodesse potentes, 
<BR>&nbsp;&nbsp;&nbsp;&nbsp;&nbsp;non prosit potius, siquis obesse potest. 
<BR>Effugit hibernas demissa antemna procellas, 
<BR>&nbsp;&nbsp;&nbsp;&nbsp;&nbsp;lataque plus paruis uela timoris habent. 
<BR>Aspicis, ut summa cortex leuis innatet unda,
<BR>&nbsp;&nbsp;&nbsp;&nbsp;&nbsp;cum graue nexa simul retia mergat onus. 
<BR>Haec ego si monitor monitus prius ipse fuissem, 
<BR>&nbsp;&nbsp;&nbsp;&nbsp;&nbsp;in qua debebam forsitan urbe forem. 
<BR>Dum tecum uixi, dum me leuis aura ferebat, 
<BR>&nbsp;&nbsp;&nbsp;&nbsp;&nbsp;haec mea per placidas cumba cucurrit aquas. 
<BR>Qui cadit in plano (uix hoc tamen euenit ipsum) 
<BR>&nbsp;&nbsp;&nbsp;&nbsp;&nbsp;sic cadit, ut tacta surgere possit humo. 
<BR>At miser Elpenor tecto delapsus ab alto 
<BR>&nbsp;&nbsp;&nbsp;&nbsp;&nbsp;occurrit regi debilis umbra suo. 
<BR>Quid fuit, ut tutas agitaret Daedalus alas, 
<BR>&nbsp;&nbsp;&nbsp;&nbsp;&nbsp;Icarus inmensas nomine signet aquas? 
<BR>Nempe quod hic alte, demissius ille uolabat: 
<BR>&nbsp;&nbsp;&nbsp;&nbsp;&nbsp;nam pennas ambo non habuere suas. 
<BR>Crede mihi, bene qui latuit bene uixit, et intra 
<BR>&nbsp;&nbsp;&nbsp;&nbsp;&nbsp;fortunam debet quisque manere suam. 
<BR>Non foret Eumedes orbus, si filius eius 
<BR>&nbsp;&nbsp;&nbsp;&nbsp;&nbsp;stultus Achilleos non adamasset equos: 
<BR>nec natum in flamma uidisset, in arbore natas, 
<BR>&nbsp;&nbsp;&nbsp;&nbsp;&nbsp;cepisset genitor si Phaethonta Merops. 
<BR>Tu quoque formida nimium sublimia semper, 
<BR>&nbsp;&nbsp;&nbsp;&nbsp;&nbsp;propositique, precor, contrahe uela tui. 
<BR>Nam pede inoffenso spatium decurrere uitae 
<BR>&nbsp;&nbsp;&nbsp;&nbsp;&nbsp;dignus es et fato candidiore frui. 
<BR>Quae pro te ut uoueam, miti pietate mereris 
<BR>&nbsp;&nbsp;&nbsp;&nbsp;&nbsp;haesuraque fide tempus in omne mihi. 
<BR>Vidi ego te tali uultu mea fata gementem, 
<BR>&nbsp;&nbsp;&nbsp;&nbsp;&nbsp;qualem credibile est ore fuisse meo. 
<BR>Nostra tuas uidi lacrimas super ora cadentes, 
<BR>&nbsp;&nbsp;&nbsp;&nbsp;&nbsp;tempore quas uno fidaque uerba bibi. 
<BR>Nunc quoque summotum studio defendis amicum, 
<BR>&nbsp;&nbsp;&nbsp;&nbsp;&nbsp;et mala uix ulla parte leuanda leuas. 
<BR>Viue sine inuidia, mollesque inglorius annos 
<BR>&nbsp;&nbsp;&nbsp;&nbsp;&nbsp;exige, amicitias et tibi iunge pares, 
<BR>Nasonisque tui, quod adhuc non exulat unum, 
<BR>&nbsp;&nbsp;&nbsp;&nbsp;&nbsp;nomen ama: Scythicus cetera Pontus habet.

</p>

<P CLASS=SHORTBORDER></P>

<P>
<B>IV B</B>
</p>

<P>
Proxima sideribus tellus Erymanthidos Vrsae 
<BR>&nbsp;&nbsp;&nbsp;&nbsp;&nbsp;me tenet, adstricto terra perusta gelu. 
<BR>Bosporos et Tanais superant Scythiaeque paludes 
<BR>&nbsp;&nbsp;&nbsp;&nbsp;&nbsp;uix satis et noti nomina pauca loci. 
<BR>ulterius nihil est nisi non habitabile frigus. 
<BR>&nbsp;&nbsp;&nbsp;&nbsp;&nbsp;Heu quam uicina est ultima terra mihi! 
<BR>At longe patria est, longe carissima coniunx, 
<BR>&nbsp;&nbsp;&nbsp;&nbsp;&nbsp;quicquid et haec nobis post duo dulce fuit. 
<BR>Sic tamen haec adsunt, ut quae contingere non est 
<BR>&nbsp;&nbsp;&nbsp;&nbsp;&nbsp;corpore: sunt animo cuncta uidenda meo. 
<BR>Ante oculos errant domus, urbsque et forma locorum, 
<BR>&nbsp;&nbsp;&nbsp;&nbsp;&nbsp;acceduntque suis singula facta locis. 
<BR>Coniugis ante oculos, sicut praesentis, imago est. 
<BR>&nbsp;&nbsp;&nbsp;&nbsp;&nbsp;Illa meos casus ingrauat, illa leuat: 
<BR>ingrauat hoc, quod abest; leuat hoc, quod praestat amorem 
<BR>&nbsp;&nbsp;&nbsp;&nbsp;&nbsp;inpositumque sibi firma tuetur onus. 
<BR>Vos quoque pectoribus nostris haeretis, amici, 
<BR>&nbsp;&nbsp;&nbsp;&nbsp;&nbsp;dicere quos cupio nomine quemque suo. 
<BR>Sed timor officium cautus compescit, et ipsos 
<BR>&nbsp;&nbsp;&nbsp;&nbsp;&nbsp;in nostro poni carmine nolle puto. 
<BR>Ante uolebatis, gratique erat instar honoris, 
<BR>&nbsp;&nbsp;&nbsp;&nbsp;&nbsp;uersibus in nostris nomina uestra legi. 
<BR>Quod quoniam est anceps, intra mea pectora quemque 
<BR>&nbsp;&nbsp;&nbsp;&nbsp;&nbsp;alloquar, et nulli causa timoris ero. 
<BR>Nec meus indicio latitantes uersus amicos 
<BR>&nbsp;&nbsp;&nbsp;&nbsp;&nbsp;protrahit. Occulte siquis amabat, amet. 
<BR>Scite tamen, quamuis longe regione remotus 
<BR>&nbsp;&nbsp;&nbsp;&nbsp;&nbsp;absim, uos animo semper adesse meo. 
<BR>Et qua quisque potest, aliqua mala nostra leuate, 
<BR>&nbsp;&nbsp;&nbsp;&nbsp;&nbsp;fidam proiecto neue negate manum. 
<BR>Prospera sic maneat uobis fortuna, nec umquam 
<BR>&nbsp;&nbsp;&nbsp;&nbsp;&nbsp;contacti simili sorte rogetis idem. 

</p>

<P CLASS=SHORTBORDER></P>

<P>
<B>V</B>
</p>

<P>
 Vsus amicitiae tecum mihi paruus, ut illam
<BR>&nbsp;&nbsp;&nbsp;&nbsp;&nbsp;non aegre posses dissimulare, fuit, 
<BR>nec me complexus uinclis propioribus esses 
<BR>&nbsp;&nbsp;&nbsp;&nbsp;&nbsp;naue mea uento, forsan, eunte suo. 
<BR>ut cecidi cunctique metu fugere ruinam, 
<BR>&nbsp;&nbsp;&nbsp;&nbsp;&nbsp;uersaque amicitiae terga dedere meae, 
<BR>ausus es igne Iouis percussum tangere corpus 
<BR>&nbsp;&nbsp;&nbsp;&nbsp;&nbsp;et deploratae limen adire domus: 
<BR>idque recens praestas nec longo cognitus usu, 
<BR>&nbsp;&nbsp;&nbsp;&nbsp;&nbsp;quod ueterum misero uix duo tresue mihi. 
<BR>Vidi ego confusos uultus uisosque notaui, 
<BR>&nbsp;&nbsp;&nbsp;&nbsp;&nbsp;osque madens fletu pallidiusque meo: 
<BR>et lacrimas cernens in singula uerba cadentes 
<BR>&nbsp;&nbsp;&nbsp;&nbsp;&nbsp;ore meo lacrimas, auribus illa bibi; 
<BR>brachiaque accepi presso pendentia collo, 
<BR>&nbsp;&nbsp;&nbsp;&nbsp;&nbsp;et singultatis oscula mixta sonis. 
<BR>Sum quoque, care, tuis defensus uiribus absens 
<BR>&nbsp;&nbsp;&nbsp;&nbsp;&nbsp; (scis carum ueri nominis esse loco), 
<BR>multaque praeterea manifestaque signa fauoris 
<BR>&nbsp;&nbsp;&nbsp;&nbsp;&nbsp;pectoribus teneo non abitura meis.
<BR>Di tibi posse tuos tribuant defendere semper, 
<BR>&nbsp;&nbsp;&nbsp;&nbsp;&nbsp;quos in materia prosperiore iuues. 
<BR>Si tamen interea, quid in his ego perditus oris 
<BR>&nbsp;&nbsp;&nbsp;&nbsp;&nbsp; (quod te credibile est quaerere) quaeris, agam:
<BR>spe trahor exigua, quam tu mihi demere noli, 
<BR>&nbsp;&nbsp;&nbsp;&nbsp;&nbsp;tristia leniri numina posse dei. 
<BR>Seu temere exspecto, siue id contingere fas est,
<BR>&nbsp;&nbsp;&nbsp;&nbsp;&nbsp;tu mihi, quod cupio, fas, precor, esse proba, 
<BR>quaeque tibi linguae est facundia, confer in illud,
<BR>&nbsp;&nbsp;&nbsp;&nbsp;&nbsp;ut doceas uotum posse ualere meum. 
<BR>Quo quisque est maior, magis est placabilis irae, 
<BR>&nbsp;&nbsp;&nbsp;&nbsp;&nbsp;et faciles motus mens generosa capit. 
<BR>Corpora magnanimo satis est prostrasse leoni, 
<BR>&nbsp;&nbsp;&nbsp;&nbsp;&nbsp;pugna suum finem, cum iacet hostis, habet: 
<BR>at lupus et turpes instant morientibus ursi 
<BR>&nbsp;&nbsp;&nbsp;&nbsp;&nbsp;et quaecumque minor nobilitate fera. 
<BR>Maius apud Troiam forti quid habemus Achille? 
<BR>&nbsp;&nbsp;&nbsp;&nbsp;&nbsp;Dardanii lacrimas non tulit ille senis. 
<BR>Quae ducis Emathii fuerit clementia, Porus 
<BR>&nbsp;&nbsp;&nbsp;&nbsp;&nbsp;Dareique docent funeris exsequiae.
<BR>Neue hominum referam flexas ad mitius iras, 
<BR>&nbsp;&nbsp;&nbsp;&nbsp;&nbsp;Iunonis gener est qui prius hostis erat. 
<BR>Denique non possum nullam sperare salutem, 
<BR>&nbsp;&nbsp;&nbsp;&nbsp;&nbsp;cum poenae non sit causa cruenta meae. 
<BR>Non mihi quaerenti pessumdare cuncta petitum 
<BR>&nbsp;&nbsp;&nbsp;&nbsp;&nbsp;Caesareum caput est, quod caput orbis erat:
<BR>non aliquid dixiue, elataue lingua loquendo est, 
<BR>&nbsp;&nbsp;&nbsp;&nbsp;&nbsp;lapsaque sunt nimio uerba profana mero: 
<BR>inscia quod crimen uiderunt lumina, plector, 
<BR>&nbsp;&nbsp;&nbsp;&nbsp;&nbsp;peccatumque oculos est habuisse meum. 
<BR>Non equidem totam possum defendere culpam: 
<BR>&nbsp;&nbsp;&nbsp;&nbsp;&nbsp;sed partem nostri criminis error habet. 
<BR>spes igitur superest facturum ut molliat ipse 
<BR>&nbsp;&nbsp;&nbsp;&nbsp;&nbsp;mutati poenam condicione loci. 
<BR>Hos utinam nitidi Solis praenuntius ortus 
<BR>&nbsp;&nbsp;&nbsp;&nbsp;&nbsp;afferat admisso Lucifer albus equo! 

</p>

<P CLASS=SHORTBORDER></P>

<P>
<B>VI</B>
</p>

<P>
 Foedus amicitiae nec uis, carissime, nostrae,
<BR>&nbsp;&nbsp;&nbsp;&nbsp;&nbsp;nec, si forte uelis, dissimulare potes. 
<BR>Donec enim licuit, nec te mihi carior alter, 
<BR>&nbsp;&nbsp;&nbsp;&nbsp;&nbsp;nec tibi me tota iunctior urbe fuit; 
<BR>isque erat usque adeo populo testatus, ut esset 
<BR>&nbsp;&nbsp;&nbsp;&nbsp;&nbsp;paene magis quam tu quamque ego notus, amor: 
<BR>quique est in caris animi tibi candor amicis- 
<BR>&nbsp;&nbsp;&nbsp;&nbsp;&nbsp;cognita sunt ipsi, quem colis, ista uiro. 
<BR>Nil ita celabas, ut non ego conscius essem, 
<BR>&nbsp;&nbsp;&nbsp;&nbsp;&nbsp;pectoribusque dabas multa tegenda meis: 
<BR>cuique ego narrabam secreti quicquid habebam, 
<BR>&nbsp;&nbsp;&nbsp;&nbsp;&nbsp;excepto quod me perdidit, unus eras. 
<BR>Id quoque si scisses, saluo fruerere sodali, 
<BR>&nbsp;&nbsp;&nbsp;&nbsp;&nbsp;consilioque forem sospes, amice, tuo. 
<BR>Sed mea me in poenam nimirum fata trahebant. 
<BR>&nbsp;&nbsp;&nbsp;&nbsp;&nbsp;Omne bonae claudent utilitatis iter? 
<BR>Siue malum potui tamen hoc uitare cauendo, 
<BR>&nbsp;&nbsp;&nbsp;&nbsp;&nbsp;seu ratio fatum uincere nulla ualet, 
<BR>tu tamen, o nobis usu iunctissime longo, 
<BR>&nbsp;&nbsp;&nbsp;&nbsp;&nbsp;pars desiderii maxima paene mei, 
<BR>sis memor, et siquas fecit tibi gratia uires, 
<BR>&nbsp;&nbsp;&nbsp;&nbsp;&nbsp;illas pro nobis experiare, rogo, 
<BR>numinis ut laesi fiat mansuetior ira, 
<BR>&nbsp;&nbsp;&nbsp;&nbsp;&nbsp;mutatoque minor sit mea poena loco. 
<BR>Idque ita, si nullum scelus est in pectore nostro, 
<BR>&nbsp;&nbsp;&nbsp;&nbsp;&nbsp;principiumque mei criminis error habet. 
<BR>Nec breue nec tutum, quo sint mea, dicere, casu 
<BR>&nbsp;&nbsp;&nbsp;&nbsp;&nbsp;lumina funesti conscia facta mali: 
<BR>mensque reformidat, ueluti sua uulnera, tempus 
<BR>&nbsp;&nbsp;&nbsp;&nbsp;&nbsp;illud, et admonitu fit nouus ipse pudor: 
<BR>sed quaecumque adeo possunt afferre pudorem, 
<BR>&nbsp;&nbsp;&nbsp;&nbsp;&nbsp;illa tegi caeca condita nocte decet. 
<BR>Nil igitur referam nisi me peccasse, sed illo 
<BR>&nbsp;&nbsp;&nbsp;&nbsp;&nbsp;praemia peccato nulla petita mihi, 
<BR>stultitiamque meum crimen debere uocari, 
<BR>&nbsp;&nbsp;&nbsp;&nbsp;&nbsp;nomina si facto reddere uera uelis. 
<BR>Quae si non ita sunt, alium, quo longius absim, 
<BR>&nbsp;&nbsp;&nbsp;&nbsp;&nbsp;quaere, suburbana est hic mihi terra locus. 

</p>

<P CLASS=SHORTBORDER></P>

<P>
<B>VII</B>
</p>

<P>
 Vade salutatum, subito perarata, Perillam,
<BR>&nbsp;&nbsp;&nbsp;&nbsp;&nbsp;littera, sermonis fida ministra mei. 
<BR>Aut illam inuenies dulci cum matre sedentem, 
<BR>&nbsp;&nbsp;&nbsp;&nbsp;&nbsp;aut inter libros Pieridasque suas. 
<BR>Quicquid aget, cum te scierit uenisse, relinquet, 
<BR>&nbsp;&nbsp;&nbsp;&nbsp;&nbsp;nec mora, quid uenias quidue, requiret, agam. 
<BR>Viuere me dices, sed sic, ut uiuere nolim, 
<BR>&nbsp;&nbsp;&nbsp;&nbsp;&nbsp;nec mala tam longa nostra leuata mora: 
<BR>et tamen ad Musas, quamuis nocuere, reuerti, 
<BR>&nbsp;&nbsp;&nbsp;&nbsp;&nbsp;aptaque in alternos cogere uerba pedes. 
<BR>"Tu quoque" dic "studiis communibus ecquid inhaeres, 
<BR>&nbsp;&nbsp;&nbsp;&nbsp;&nbsp;doctaque non patrio carmina more canis? 
<BR>Nam tibi cum fatis mores natura pudicos 
<BR>&nbsp;&nbsp;&nbsp;&nbsp;&nbsp;et raras dotes ingeniumque dedit. 
<BR>Hoc ego Pegasidas deduxi primus ad undas, 
<BR>&nbsp;&nbsp;&nbsp;&nbsp;&nbsp;ne male fecundae uena periret aquae; 
<BR>primus id aspexi teneris in uirginis annis, 
<BR>&nbsp;&nbsp;&nbsp;&nbsp;&nbsp;utque pater natae duxque comesque fui. 
<BR>Ergo si remanent ignes tibi pectoris idem, 
<BR>&nbsp;&nbsp;&nbsp;&nbsp;&nbsp;sola tuum uates Lesbia uincet opus. 
<BR>Sed uereor, ne te mea nunc fortuna retardet, 
<BR>&nbsp;&nbsp;&nbsp;&nbsp;&nbsp;postque meos casus sit tibi pectus iners. 
<BR>Dum licuit, tua saepe mihi, tibi nostra legebam; 
<BR>&nbsp;&nbsp;&nbsp;&nbsp;&nbsp;saepe tui iudex, saepe magister eram: 
<BR>aut ego praebebam factis modo uersibus aures, 
<BR>&nbsp;&nbsp;&nbsp;&nbsp;&nbsp;aut, ubi cessares, causa ruboris eram. 
<BR>Forsitan exemplo, quia me laesere libelli,
<BR>&nbsp;&nbsp;&nbsp;&nbsp;&nbsp;tu quoque sis poenae fata secuta meae.
<BR>Pone, Perilla, metum. Tantummodo femina nulla
<BR>&nbsp;&nbsp;&nbsp;&nbsp;&nbsp;neue uir a scriptis discat amare tuis.
<BR>Ergo desidiae remoue, doctissima, causas,
<BR>&nbsp;&nbsp;&nbsp;&nbsp;&nbsp;inque bonas artes et tua sacra redi.
<BR>Ista decens facies longis uitiabitur annis,
<BR>&nbsp;&nbsp;&nbsp;&nbsp;&nbsp;rugaque in antiqua fronte senilis erit,
<BR>inicietque manum formae damnosa senectus,
<BR>&nbsp;&nbsp;&nbsp;&nbsp;&nbsp;quae strepitus passu non faciente uenit.
<BR>Cumque aliquis dicet "fuit haec formosa" dolebis, 
<BR>&nbsp;&nbsp;&nbsp;&nbsp;&nbsp;et speculum mendax esse querere tuum.
<BR>Sunt tibi opes modicae, cum sis dignissima magnis:
<BR>&nbsp;&nbsp;&nbsp;&nbsp;&nbsp;finge sed inmensis censibus esse pares,
<BR>nempe dat id quodcumque libet fortuna rapitque, 
<BR>&nbsp;&nbsp;&nbsp;&nbsp;&nbsp;Irus et est subito, qui modo Croesus erat.
<BR>Singula ne referam, nil non mortale tenemus 
<BR>&nbsp;&nbsp;&nbsp;&nbsp;&nbsp;pectoris exceptis ingeniique bonis. 
<BR>En ego, cum caream patria uobisque domoque, 
<BR>&nbsp;&nbsp;&nbsp;&nbsp;&nbsp;raptaque sint, adimi quae potuere mihi, 
<BR>ingenio tamen ipse meo comitorque fruorque: 
<BR>&nbsp;&nbsp;&nbsp;&nbsp;&nbsp;Caesar in hoc potuit iuris habere nihil. 
<BR>Quilibet hanc saeuo uitam mihi finiat ense, 
<BR>&nbsp;&nbsp;&nbsp;&nbsp;&nbsp;me tamen extincto fama superstes erit, 
<BR>dumque suis uictrix omnem de montibus orbem 
<BR>&nbsp;&nbsp;&nbsp;&nbsp;&nbsp;prospiciet domitum Martia Roma, legar. 
<BR>Tu quoque, quam studii maneat felicior usus, 
<BR>&nbsp;&nbsp;&nbsp;&nbsp;&nbsp;effuge uenturos, qua potes, usque rogos!"

</p>

<P CLASS=SHORTBORDER></P>

<P>
<B>VIII</B>
</p>

<P>
 Nunc ego Triptolemi cuperem consistere curru,
<BR>&nbsp;&nbsp;&nbsp;&nbsp;&nbsp;misit in ignotam qui rude semen humum;
<BR>nunc ego Medeae uellem frenare dracones, 
<BR>&nbsp;&nbsp;&nbsp;&nbsp;&nbsp;quos habuit fugiens arce, Corinthe, tua; 
<BR>nunc ego iactandas optarem sumere pennas, 
<BR>&nbsp;&nbsp;&nbsp;&nbsp;&nbsp;siue tuas, Perseu, Daedale, siue tuas: 
<BR>ut tenera nostris cedente uolatibus aura 
<BR>&nbsp;&nbsp;&nbsp;&nbsp;&nbsp;aspicerem patriae dulce repente solum, 
<BR>desertaeque domus uultus, memoresque sodales, 
<BR>&nbsp;&nbsp;&nbsp;&nbsp;&nbsp;caraque praecipue coniugis ora meae. 
<BR>Stulte, quid haec frustra uotis puerilibus optas, 
<BR>&nbsp;&nbsp;&nbsp;&nbsp;&nbsp;quae non ulla tibi fertque feretque dies? 
<BR>Si semel optandum est, Augusti numen adora, 
<BR>&nbsp;&nbsp;&nbsp;&nbsp;&nbsp;et, quem sensisti, rite precare deum. 
<BR>Ille tibi pennasque potest currusque uolucres 
<BR>&nbsp;&nbsp;&nbsp;&nbsp;&nbsp;tradere. Det reditum, protinus ales eris. 
<BR>Si precer hoc (neque enim possum maiora rogare) 
<BR>&nbsp;&nbsp;&nbsp;&nbsp;&nbsp;ne mea sint, timeo, uota modesta parum. 
<BR>Forsitan hoc olim, cum iam satiauerit iram, 
<BR>&nbsp;&nbsp;&nbsp;&nbsp;&nbsp;tum quoque sollicita mente rogandus erit. 
<BR>Quod minus interea est, instar mihi muneris ampli, 
<BR>&nbsp;&nbsp;&nbsp;&nbsp;&nbsp;ex his me iubeat quolibet ire locis. 
<BR>Nec caelum nec aquae faciunt nec terra nec aurae;
<BR>&nbsp;&nbsp;&nbsp;&nbsp;&nbsp;ei mihi, perpetuus corpora languor habet!
<BR>Seu uitiant artus aegrae contagia mentis, 
<BR>&nbsp;&nbsp;&nbsp;&nbsp;&nbsp;siue mei causa est in regione mali, 
<BR>ut tetigi Pontum, uexant insomnia, uixque 
<BR>&nbsp;&nbsp;&nbsp;&nbsp;&nbsp;ossa tegit macies nec iuuat ora cibus; 
<BR>quique per autumnum percussis frigore primo 
<BR>&nbsp;&nbsp;&nbsp;&nbsp;&nbsp;est color in foliis, quae noua laesit hiems, 
<BR>is mea membra tenet, nec uiribus alleuor ullis, 
<BR>&nbsp;&nbsp;&nbsp;&nbsp;&nbsp;et numquam queruli causa doloris abest. 
<BR>Nec melius ualeo, quam corpore, mente, sed aegra est 
<BR>&nbsp;&nbsp;&nbsp;&nbsp;&nbsp;utraque pars aeque binaque damna fero. 
<BR>Haeret et ante oculos ueluti spectabile corpus 
<BR>&nbsp;&nbsp;&nbsp;&nbsp;&nbsp;astat fortunae forma legenda meae: 
<BR>cumque locum moresque hominum cultusque sonumque 
<BR>&nbsp;&nbsp;&nbsp;&nbsp;&nbsp;cernimus, et, qui sim qui fuerimque, subit, 
<BR>tantus amor necis est, querar ut cum Caesaris ira, 
<BR>&nbsp;&nbsp;&nbsp;&nbsp;&nbsp;quod non offensas uindicet ense suas. 
<BR>At, quoniam semel est odio ciuiliter usus, 
<BR>&nbsp;&nbsp;&nbsp;&nbsp;&nbsp;mutato leuior sit fuga nostra loco. 

</p>

<P CLASS=SHORTBORDER></P>

<P>
<B>IX</B>
</p>

<P>
 Hic quoque sunt igitur Graiae (quis crederet?) urbes
<BR>&nbsp;&nbsp;&nbsp;&nbsp;&nbsp;inter inhumanae nomina barbariae? 
<BR>Huc quoque Mileto missi uenere coloni, 
<BR>&nbsp;&nbsp;&nbsp;&nbsp;&nbsp;inque Getis Graias constituere domos? 
<BR>Sed uetus huic nomen, positaque antiquius urbe, 
<BR>&nbsp;&nbsp;&nbsp;&nbsp;&nbsp;constat ab Absyrti caede fuisse loco. 
<BR>Nam rate, quae cura pugnacis facta Mineruae 
<BR>&nbsp;&nbsp;&nbsp;&nbsp;&nbsp;per non temptatas prima cucurrit aquas, 
<BR>impia desertum fugiens Medea parentem 
<BR>&nbsp;&nbsp;&nbsp;&nbsp;&nbsp;dicitur his remos applicuisse uadis. 
<BR>Quem procul ut uidit tumulo speculator ab alto, 
<BR>&nbsp;&nbsp;&nbsp;&nbsp;&nbsp;"hospes," ait "nosco, Colchide, uela, uenit." 
<BR>Dum trepidant Minyae, dum soluitur aggere funis, 
<BR>&nbsp;&nbsp;&nbsp;&nbsp;&nbsp;dum sequitur celeres ancora tracta manus, 
<BR>conscia percussit meritorum pectora Colchis 
<BR>&nbsp;&nbsp;&nbsp;&nbsp;&nbsp;ausa atque ausura multa nefanda manu; 
<BR>et, quamquam superest ingens audacia menti, 
<BR>&nbsp;&nbsp;&nbsp;&nbsp;&nbsp;pallor in attonitae uirginis ore fuit. 
<BR>Ergo ubi prospexit uenientia uela "tenemur,
<BR>&nbsp;&nbsp;&nbsp;&nbsp;&nbsp;et pater est aliqua fraude morandus" ait. 
<BR>Dum quid agat quaerit, dum uersat in omnia uultus, 
<BR>&nbsp;&nbsp;&nbsp;&nbsp;&nbsp;ad fratrem casu lumina flexa tulit. 
<BR>Cuius ut oblata est praesentia, "uicimus" inquit: 
<BR>&nbsp;&nbsp;&nbsp;&nbsp;&nbsp;"hic mihi morte sua causa salutis erit." 
<BR>Protinus ignari nec quicquam tale timentis 
<BR>&nbsp;&nbsp;&nbsp;&nbsp;&nbsp;innocuum rigido perforat ense latus, 
<BR>atque ita diuellit diuulsaque membra per agros 
<BR>&nbsp;&nbsp;&nbsp;&nbsp;&nbsp;dissipat in multis inuenienda locis. 
<BR>Neu pater ignoret, scopulo proponit in alto 
<BR>&nbsp;&nbsp;&nbsp;&nbsp;&nbsp;pallentesque manus sanguineumque caput, 
<BR>ut genitor luctuque nouo tardetur et, artus 
<BR>&nbsp;&nbsp;&nbsp;&nbsp;&nbsp;dum legit extinctos, triste moretur iter. 
<BR>Inde Tomis dictus locus hic, quia fertur in illo 
<BR>&nbsp;&nbsp;&nbsp;&nbsp;&nbsp;membra soror fratris consecuisse sui. 

</p>

<P CLASS=SHORTBORDER></P>

<P>
<B>X</B>
</p>

<P>
 Siquis adhuc istic meminit Nasonis adempti,
<BR>&nbsp;&nbsp;&nbsp;&nbsp;&nbsp;et superest sine me nomen in urbe meum. 
<BR>suppositum stellis numquam tangentibus aequor 
<BR>&nbsp;&nbsp;&nbsp;&nbsp;&nbsp;me sciat in media uiuere barbaria. 
<BR>Sauromatae cingunt, fera gens, Bessique Getaeque, 
<BR>&nbsp;&nbsp;&nbsp;&nbsp;&nbsp;quam non ingenio nomina digna meo! 
<BR>Dum tamen aura tepet, medio defendimur Histro: 
<BR>&nbsp;&nbsp;&nbsp;&nbsp;&nbsp;ille suis liquidis bella repellit aquis. 
<BR>At cum tristis hiems squalentia protulit ora, 
<BR>&nbsp;&nbsp;&nbsp;&nbsp;&nbsp;terraque marmoreo est candida facta gelu, 
<BR>dum prohibet Boreas et nix habitare sub Arcto, 
<BR>&nbsp;&nbsp;&nbsp;&nbsp;&nbsp;tum patet has gentes axe tremente premi. 
<BR>Nix iacet, et iactam ne sol pluuiaeque resoluant, 
<BR>&nbsp;&nbsp;&nbsp;&nbsp;&nbsp;indurat Boreas perpetuamque facit. 
<BR>Ergo ubi delicuit nondum prior, altera uenit, 
<BR>&nbsp;&nbsp;&nbsp;&nbsp;&nbsp;et solet in multis bima manere locis; 
<BR>tantaque commoti uis est Aquilonis, ut altas 
<BR>&nbsp;&nbsp;&nbsp;&nbsp;&nbsp;aequet humo turres tectaque rapta ferat. 
<BR>Pellibus et sutis arcent mala frigora bracis, 
<BR>&nbsp;&nbsp;&nbsp;&nbsp;&nbsp;oraque de toto corpore sola patent. 
<BR>Saepe sonant moti glacie pendente capilli, 
<BR>&nbsp;&nbsp;&nbsp;&nbsp;&nbsp;et nitet inducto candida barba gelu; 
<BR>nudaque consistunt, formam seruantia testae, 
<BR>&nbsp;&nbsp;&nbsp;&nbsp;&nbsp;uina, nec hausta meri, sed data frusta bibunt. 
<BR>Quid loquar, ut uincti concrescant frigore riui, 
<BR>&nbsp;&nbsp;&nbsp;&nbsp;&nbsp;deque lacu fragiles effodiantur aquae? 
<BR>Ipse, papyrifero qui non angustior amne 
<BR>&nbsp;&nbsp;&nbsp;&nbsp;&nbsp;miscetur uasto multa per ora freto, 
<BR>caeruleos uentis latices durantibus, Hister 
<BR>&nbsp;&nbsp;&nbsp;&nbsp;&nbsp;congelat et tectis in mare serpit aquis; 
<BR>quaque rates ierant, pedibus nunc itur, et undas 
<BR>&nbsp;&nbsp;&nbsp;&nbsp;&nbsp;frigore concretas ungula pulsat equi; 
<BR>perque nouos pontes, subter labentibus undis, 
<BR>&nbsp;&nbsp;&nbsp;&nbsp;&nbsp;ducunt Sarmatici barbara plaustra boues. 
<BR>Vix equidem credar, sed, cum sint praemia falsi 
<BR>&nbsp;&nbsp;&nbsp;&nbsp;&nbsp;nulla, ratam debet testis habere fidem. 
<BR>Vidimus ingentem glacie consistere pontum, 
<BR>&nbsp;&nbsp;&nbsp;&nbsp;&nbsp;lubricaque inmotas testa premebat aquas. 
<BR>Nec uidisse sat est. Durum calcauimus aequor, 
<BR>&nbsp;&nbsp;&nbsp;&nbsp;&nbsp;undaque non udo sub pede summa fuit. 
<BR>Si tibi tale fretum quondam, Leandre, fuisset, 
<BR>&nbsp;&nbsp;&nbsp;&nbsp;&nbsp;non foret angustae mors tua crimen aquae. 
<BR>Tum neque se pandi possunt delphines in auras 
<BR>&nbsp;&nbsp;&nbsp;&nbsp;&nbsp;et quamuis Boreas iactatis insonet alis, 
<BR>fluctus in obsesso gurgite nullus erit; 
<BR>&nbsp;&nbsp;&nbsp;&nbsp;&nbsp;inclusaeque gelu stabunt in marmore puppes,
<BR>nec poterit rigidas findere remus aquas. 
<BR>&nbsp;&nbsp;&nbsp;&nbsp;&nbsp;Vidimus in glacie pisces haerere ligatos, 
<BR>sed pars ex illis tum quoque uiua fuit. 
<BR>&nbsp;&nbsp;&nbsp;&nbsp;&nbsp;Siue igitur nimii Boreae uis saeua marinas,
<BR>protinus aequato siccis Aquilonibus Histro 
<BR>&nbsp;&nbsp;&nbsp;&nbsp;&nbsp;inuehitur celeri barbarus hostis equo;
<BR>hostis equo pollens longeque uolante sagitta 
<BR>&nbsp;&nbsp;&nbsp;&nbsp;&nbsp;uicinam late depopulatur humum.
<BR>Diffugiunt alii, nullisque tuentibus agros 
<BR>&nbsp;&nbsp;&nbsp;&nbsp;&nbsp;incustoditae diripiuntur opes, 
<BR>ruris opes paruae, pecus et stridentia plaustra, 
<BR>&nbsp;&nbsp;&nbsp;&nbsp;&nbsp;et quas diuitias incola pauper habet. 
<BR>Pars agitur uinctis post tergum capta lacertis, 
<BR>&nbsp;&nbsp;&nbsp;&nbsp;&nbsp;respiciens frustra rura Laremque suum:
<BR>pars cadit hamatis misere confixa sagittis: 
<BR>&nbsp;&nbsp;&nbsp;&nbsp;&nbsp;nam uolucri ferro tinctile uirus inest. 
<BR>Quae nequeunt secum ferre aut abducere, perdunt, 
<BR>&nbsp;&nbsp;&nbsp;&nbsp;&nbsp;et cremat insontes hostica flamma casas. 
<BR>Tunc quoque, cum pax est, trepidant formidine belli, 
<BR>&nbsp;&nbsp;&nbsp;&nbsp;&nbsp;nec quisquam presso uomere sulcat humum. 
<BR>Aut uidet aut metuit locus hic, quem non uidet, hostem; 
<BR>&nbsp;&nbsp;&nbsp;&nbsp;&nbsp;cessat iners rigido terra relicta situ. 
<BR>Non hic pampinea dulcis latet uua sub umbra, 
<BR>&nbsp;&nbsp;&nbsp;&nbsp;&nbsp;nec cumulant altos feruida musta lacus. 
<BR>Poma negat regio, nec haberet Acontius, in quo 
<BR>&nbsp;&nbsp;&nbsp;&nbsp;&nbsp;scriberet hic dominae uerba legenda suae. 
<BR>Aspiceres nudos sine fronde, sine arbore, campos: 
<BR>&nbsp;&nbsp;&nbsp;&nbsp;&nbsp;heu loca felici non adeunda uiro! 
<BR>Ergo tam late pateat cum maximus orbis, 
<BR>&nbsp;&nbsp;&nbsp;&nbsp;&nbsp;haec est in poenam terra reperta meam. 

</p>

<P CLASS=SHORTBORDER></P>

<P>
<B>XI</B>
</p>

<P>
 Si quis es, insultes qui casibus, inprobe, nostris,
<BR>&nbsp;&nbsp;&nbsp;&nbsp;&nbsp;meque reum dempto fine cruentus agas, 
<BR>natus es e scopulis et pastus lacte ferino, 
<BR>&nbsp;&nbsp;&nbsp;&nbsp;&nbsp;et dicam silices pectus habere tuum. 
<BR>Quis gradus ulterior, quo se tua porrigat ira, 
<BR>&nbsp;&nbsp;&nbsp;&nbsp;&nbsp;restat? Quidue meis cernis abesse malis? 
<BR>Barbara me tellus et inhospita litora Ponti 
<BR>&nbsp;&nbsp;&nbsp;&nbsp;&nbsp;cumque suo Borea Maenalis Vrsa uidet. 
<BR>Nulla mihi cum gente fera commercia linguae: 
<BR>&nbsp;&nbsp;&nbsp;&nbsp;&nbsp;omnia solliciti sunt loca plena metus. 
<BR>utque fugax auidis ceruus deprensus ab ursis, 
<BR>&nbsp;&nbsp;&nbsp;&nbsp;&nbsp;cinctaue montanis ut pauet agna lupis, 
<BR>sic ego belligeris a gentibus undique saeptus 
<BR>&nbsp;&nbsp;&nbsp;&nbsp;&nbsp;terreor, hoste meum paene premente latus. 
<BR>utque sit exiguum poenae, quod coniuge cara, 
<BR>&nbsp;&nbsp;&nbsp;&nbsp;&nbsp;quod patria careo pignoribusque meis: 
<BR>ut mala nulla feram nisi nudam Caesaris iram, 
<BR>&nbsp;&nbsp;&nbsp;&nbsp;&nbsp;nuda parum est nobis Caesaris ira mali? 
<BR>Et tamen est aliquis, qui uulnera cruda retractet, 
<BR>&nbsp;&nbsp;&nbsp;&nbsp;&nbsp;soluat et in mores ora diserta meos. 
<BR>In causa facili cuiuis licet esse diserto, 
<BR>&nbsp;&nbsp;&nbsp;&nbsp;&nbsp;et minimae uires frangere quassa ualent. 
<BR>Subruere est arces et stantia moenia uirtus:
<BR>&nbsp;&nbsp;&nbsp;&nbsp;&nbsp;quamlibet ignaui praecipitata premunt. 
<BR>Non sum ego quod fueram. Quid inanem proteris umbram? 
<BR>&nbsp;&nbsp;&nbsp;&nbsp;&nbsp;quid cinerem saxis bustaque nostra petis? 
<BR>Hector erat tunc cum bello certabat; at idem 
<BR>&nbsp;&nbsp;&nbsp;&nbsp;&nbsp;uinctus ad Haemonios non erat Hector equos. 
<BR>Me quoque, quem noras olim, non esse memento: 
<BR>&nbsp;&nbsp;&nbsp;&nbsp;&nbsp;ex illo superant haec simulacra uiro. 
<BR>Quid simulacra, ferox, dictis incessis amaris? 
<BR>&nbsp;&nbsp;&nbsp;&nbsp;&nbsp;Parce, precor, Manes sollicitare meos. 
<BR>Omnia uera puta mea crimina, nil sit in illis, 
<BR>&nbsp;&nbsp;&nbsp;&nbsp;&nbsp;quod magis errorem quam scelus esse putes, 
<BR>pendimus en profugi (satia tua pectora) poenas 
<BR>&nbsp;&nbsp;&nbsp;&nbsp;&nbsp;exilioque graues exiliique loco. 
<BR>Carnifici fortuna potest mea flenda uideri:
<BR>&nbsp;&nbsp;&nbsp;&nbsp;&nbsp;et tamen est uno iudice mersa partum. 
<BR>Saeuior es tristi Busiride, saeuior illo, 
<BR>&nbsp;&nbsp;&nbsp;&nbsp;&nbsp;qui falsum lento torruit igne bouem, 
<BR>quique bouem Siculo fertur donasse tyranno, 
<BR>&nbsp;&nbsp;&nbsp;&nbsp;&nbsp;et dictis artes conciliasse suas: 
<BR>"munere in hoc, rex, est usus, sed imagine maior, 
<BR>&nbsp;&nbsp;&nbsp;&nbsp;&nbsp;nec sola est operis forma probanda mei. 
<BR>Aspicis a dextra latus hoc adapertile tauri? 
<BR>&nbsp;&nbsp;&nbsp;&nbsp;&nbsp;Hac tibi, quem perdes, coniciendus erit. 
<BR>Protinus inclusum lentis carbonibus ure: 
<BR>&nbsp;&nbsp;&nbsp;&nbsp;&nbsp;mugiet, et ueri uox erit illa bouis. 
<BR>Pro quibus inuentis, ut munus munere penses, 
<BR>&nbsp;&nbsp;&nbsp;&nbsp;&nbsp;da, precor, ingenio praemia digna meo." 
<BR>Dixerat. At Phalaris "poenae mirande repertor, 
<BR>&nbsp;&nbsp;&nbsp;&nbsp;&nbsp;ipse tuum praesens imbue" dixit "opus". 
<BR>Nec mora, monstratis crudeliter ignibus ustus 
<BR>&nbsp;&nbsp;&nbsp;&nbsp;&nbsp;exhibuit geminos ore gemente sonos. 
<BR>Quid mihi cum Siculis inter Scythiamque Getasque? 
<BR>&nbsp;&nbsp;&nbsp;&nbsp;&nbsp;Ad te, quisquis is es, nostra querela redit. 
<BR>utque sitim nostro possis explere cruore, 
<BR>&nbsp;&nbsp;&nbsp;&nbsp;&nbsp;quantaque uis, auido gaudia corde feras, 
<BR>tot mala sum fugiens tellure, tot aequore passus, 
<BR>&nbsp;&nbsp;&nbsp;&nbsp;&nbsp;te quoque ut auditis posse dolere putem. 
<BR>Crede mihi, si sit nobis collatus Vlixes, 
<BR>&nbsp;&nbsp;&nbsp;&nbsp;&nbsp;Neptunine minor quam Iouis ira fuit? 
<BR>Ergo quicumque es, rescindere crimina noli, 
<BR>&nbsp;&nbsp;&nbsp;&nbsp;&nbsp;deque graui duras uulnere tolle manus; 
<BR>utque meae famam tenuent obliuia culpae, 
<BR>&nbsp;&nbsp;&nbsp;&nbsp;&nbsp;facta cicatricem ducere nostra sine; 
<BR>humanaeque memor sortis, quae tollit eosdem
<BR>&nbsp;&nbsp;&nbsp;&nbsp;&nbsp;et premit, incertas ipse uerere uices. 
<BR>Et quoniam, fieri quod numquam posse putaui, 
<BR>&nbsp;&nbsp;&nbsp;&nbsp;&nbsp;est tibi de rebus maxima cura meis, 
<BR>non est quod timeas: fortuna miserrima nostra est, 
<BR>&nbsp;&nbsp;&nbsp;&nbsp;&nbsp;omne trahit secum Caesaris ira malum. 
<BR>Quod magis ut liqueat, neue hoc ego fingere credar, 
<BR>&nbsp;&nbsp;&nbsp;&nbsp;&nbsp;ipse uelim poenas experiare meas. 

</p>

<P CLASS=SHORTBORDER></P>

<P>
<B>XII</B>
</p>

<P>
 Frigora iam Zephyri minuunt, annoque peracto
<BR>&nbsp;&nbsp;&nbsp;&nbsp;&nbsp;longior antiquis uisa Maeotis hiems, 
<BR>inpositamque sibi qui non bene pertulit Hellen, 
<BR>&nbsp;&nbsp;&nbsp;&nbsp;&nbsp;tempora nocturnis aequa diurna facit. 
<BR>Iam uiolam puerique legunt hilaresque puellae, 
<BR>&nbsp;&nbsp;&nbsp;&nbsp;&nbsp;rustica quae nullo nata serente uenit; 
<BR>prataque pubescunt uariorum flore colorum, 
<BR>&nbsp;&nbsp;&nbsp;&nbsp;&nbsp;indocilique loquax gutture uernat auis; 
<BR>utque malae matris crimen deponat hirundo 
<BR>&nbsp;&nbsp;&nbsp;&nbsp;&nbsp;sub trabibus cunas tectaque parua facit; 
<BR>herbaque, quae latuit Cerealibus obruta sulcis, 
<BR>&nbsp;&nbsp;&nbsp;&nbsp;&nbsp;exit et expandit molle cacumen humo; 
<BR>quoque loco est uitis, de palmite gemma mouetur: 
<BR>&nbsp;&nbsp;&nbsp;&nbsp;&nbsp;nam procul a Getico litore uitis abest; 
<BR>quoque loco est arbor, turgescit in arbore ramus: 
<BR>&nbsp;&nbsp;&nbsp;&nbsp;&nbsp;nam procul a Geticis finibus arbor abest. 
<BR>Otia nunc istic, iunctisque ex ordine ludis 
<BR>&nbsp;&nbsp;&nbsp;&nbsp;&nbsp;cedunt uerbosi garrula bella fori.
<BR>usus equi nunc est, leuibus nunc luditur armis, 
<BR>&nbsp;&nbsp;&nbsp;&nbsp;&nbsp;nunc pila, nunc celeri uoluitur orbe trochus; 
<BR>nunc ubi perfusa est oleo labente iuuentus, 
<BR>&nbsp;&nbsp;&nbsp;&nbsp;&nbsp;defessos artus Virgine tingit aqua.
<BR>Scaena uiget studiisque fauor distantibus ardet, 
<BR>&nbsp;&nbsp;&nbsp;&nbsp;&nbsp;proque tribus resonant terna theatra foris. 
<BR>O quantum et quotiens non est numerare, beatum, 
<BR>&nbsp;&nbsp;&nbsp;&nbsp;&nbsp;non interdicta cui licet urbe frui! 
<BR>At mihi sentitur nix uerno sole soluta, 
<BR>&nbsp;&nbsp;&nbsp;&nbsp;&nbsp;quaeque lacu durae non fodiantur aquae: 
<BR>nec mare concrescit glacie, nec, ut ante, per Histrum 
<BR>&nbsp;&nbsp;&nbsp;&nbsp;&nbsp;stridula Sauromates plaustra bubulcus agit. 
<BR>Incipient aliquae tamen huc adnare carinae, 
<BR>&nbsp;&nbsp;&nbsp;&nbsp;&nbsp;hospitaque in Ponti litore puppis erit. 
<BR>Sedulus occurram nautae, dictaque salute, 
<BR>&nbsp;&nbsp;&nbsp;&nbsp;&nbsp;quid ueniat, quaeram, quisue quibusue locis. 
<BR>Ille quidem mirum ni de regione propinqua 
<BR>&nbsp;&nbsp;&nbsp;&nbsp;&nbsp;non nisi uicinas tutus ararit aquas. 
<BR>Rarus ab Italia tantum mare nauita transit, 
<BR>&nbsp;&nbsp;&nbsp;&nbsp;&nbsp;litora rarus in haec portubus orba uenit. 
<BR>Siue tamen Graeca scierit, siue ille Latina 
<BR>&nbsp;&nbsp;&nbsp;&nbsp;&nbsp;uoce loqui (certe gratior huius erit; 
<BR>fas quoque ab ore freti longaeque Propontidos undis 
<BR>&nbsp;&nbsp;&nbsp;&nbsp;&nbsp;huc aliquem certo uela dedisse Noto), 
<BR>quisquis is est, memori rumorem uoce referre 
<BR>&nbsp;&nbsp;&nbsp;&nbsp;&nbsp;et fieri famae parsque gradusque potest. 
<BR>Is, precor, auditos possit narrare triumphos 
<BR>&nbsp;&nbsp;&nbsp;&nbsp;&nbsp;Caesaris et Latio reddita uota Ioui, 
<BR>teque, rebellatrix, tandem, Germania, magni 
<BR>&nbsp;&nbsp;&nbsp;&nbsp;&nbsp;triste caput pedibus supposuisse ducis. 
<BR>Haec mihi qui referet, quae non uidisse dolebo, 
<BR>&nbsp;&nbsp;&nbsp;&nbsp;&nbsp;ille meae domui protinus hospes erit. 
<BR>Ei mihi, iamne domus Scythico Nasonis in orbe est? 
<BR>&nbsp;&nbsp;&nbsp;&nbsp;&nbsp;Iamque suum mihi dat pro Lare poena locum? 
<BR>di facite ut caesar non hic penetrale domumque, 
<BR>&nbsp;&nbsp;&nbsp;&nbsp;&nbsp;hospitium poenae sed uelit esse meae. 

</p>

<P CLASS=SHORTBORDER></P>

<P>
<B>XIII</B>
</p>

<P>
 Ecce superuacuus (quid enim fuit utile gigni?)
<BR>&nbsp;&nbsp;&nbsp;&nbsp;&nbsp;ad sua natalis tempora noster adest. 
<BR>Dure, quid ad miseros ueniebas exulis annos? 
<BR>&nbsp;&nbsp;&nbsp;&nbsp;&nbsp;debueras illis inposuisse modum. 
<BR>Si tibi cura mei, uel si pudor ullus inesset, 
<BR>&nbsp;&nbsp;&nbsp;&nbsp;&nbsp;non ultra patriam me sequerere meam, 
<BR>quoque loco primum tibi sum male cognitus infans, 
<BR>&nbsp;&nbsp;&nbsp;&nbsp;&nbsp;illo temptasses ultimus esse mihi, 
<BR>inque relinquendo, quod idem fecere sodales, 
<BR>&nbsp;&nbsp;&nbsp;&nbsp;&nbsp;tu quoque dixisses tristis in urbe "uale". 
<BR>Quid tibi cum Ponto? Num te quoque Caesaris ira 
<BR>&nbsp;&nbsp;&nbsp;&nbsp;&nbsp;extremam gelidi misit in orbis humum? 
<BR>Scilicet exspectas soliti tibi moris honorem,
<BR>&nbsp;&nbsp;&nbsp;&nbsp;&nbsp;pendeat ex umeris uestis ut alba meis, 
<BR>fumida cingatur florentibus ara coronis, 
<BR>&nbsp;&nbsp;&nbsp;&nbsp;&nbsp;micaque sollemni turis in igne sonet, 
<BR>libaque dem proprie genitale notantia tempus, 
<BR>&nbsp;&nbsp;&nbsp;&nbsp;&nbsp;concipiamque bonas ore fauente preces. 
<BR>Non ita sum positus, nec sunt ea tempora nobis, 
<BR>&nbsp;&nbsp;&nbsp;&nbsp;&nbsp;aduentu possim laetus ut esse tuo. 
<BR>Funeris ara mihi, ferali cincta cupresso, 
<BR>&nbsp;&nbsp;&nbsp;&nbsp;&nbsp;conuenit et structis flamma parata rogis. 
<BR>Nec dare tura libet nil exorantia diuos, 
<BR>&nbsp;&nbsp;&nbsp;&nbsp;&nbsp;in tantis subeunt nec bona uerba malis. 
<BR>Si tamen est aliquid nobis hac luce petendum, 
<BR>&nbsp;&nbsp;&nbsp;&nbsp;&nbsp;in loca ne redeas amplius ista, precor, 
<BR>dum me terrarum pars paene nouissima, Pontus, 
<BR>&nbsp;&nbsp;&nbsp;&nbsp;&nbsp;Euxinus falso nomine dictus, habet. 

</p>

<P CLASS=SHORTBORDER></P>

<P>
<B>XIV</B>
</p>

<P>
 Cultor et antistes doctorum sancte uirorum,
<BR>&nbsp;&nbsp;&nbsp;&nbsp;&nbsp;quid facis ingenio semper amice meo? 
<BR>Ecquid, ut incolumem quondam celebrare solebas, 
<BR>&nbsp;&nbsp;&nbsp;&nbsp;&nbsp;nunc quoque ne uidear totus abesse, caues?
<BR>Conficis exceptis ecquid mea carmina solis
<BR>&nbsp;&nbsp;&nbsp;&nbsp;&nbsp;Artibus, artifici quae nocuere suo? 
<BR>Immo ita fac, quaeso, uatum studiose nouorum, 
<BR>&nbsp;&nbsp;&nbsp;&nbsp;&nbsp;quaque potes, retine corpus in urbe meum. 
<BR>Est fuga dicta mihi, non est fuga dicta libellis, 
<BR>&nbsp;&nbsp;&nbsp;&nbsp;&nbsp;qui domini poenam non meruere sui. 
<BR>Saepe per externas profugus pater exulat oras, 
<BR>&nbsp;&nbsp;&nbsp;&nbsp;&nbsp;urbe tamen natis exulis esse licet. 
<BR>Palladis exemplo de me sine matre creata 
<BR>&nbsp;&nbsp;&nbsp;&nbsp;&nbsp;carmina sunt; stirps haec progeniesque mea est. 
<BR>Hanc tibi commendo, quae quo magis orba parente est, 
<BR>&nbsp;&nbsp;&nbsp;&nbsp;&nbsp;hoc tibi tutori sarcina maior erit. 
<BR>Tres mihi sunt nati contagia nostra secuti:
<BR>&nbsp;&nbsp;&nbsp;&nbsp;&nbsp;cetera fac curae sit tibi turba palam. 
<BR>Sunt quoque mutatae, ter quinque uolumina, formae, 
<BR>&nbsp;&nbsp;&nbsp;&nbsp;&nbsp;carmina de domini funere rapta sui. 
<BR>Illud opus potuit, si non prius ipse perissem, 
<BR>&nbsp;&nbsp;&nbsp;&nbsp;&nbsp;certius a summa nomen habere manu: 
<BR>nunc incorrectum populi peruenit in ora, 
<BR>&nbsp;&nbsp;&nbsp;&nbsp;&nbsp;in populi quicquam si tamen ore mei est. 
<BR>Hoc quoque nescioquid nostris appone libellis, 
<BR>&nbsp;&nbsp;&nbsp;&nbsp;&nbsp;diuerso missum quod tibi ab orbe uenit. 
<BR>Quod quicumque leget (si quis leget) aestimet ante, 
<BR>&nbsp;&nbsp;&nbsp;&nbsp;&nbsp;compositum quo sit tempore quoque loco. 
<BR>Aequus erit scriptis, quorum cognouerit esse 
<BR>&nbsp;&nbsp;&nbsp;&nbsp;&nbsp;exilium tempus barbariamque locum: 
<BR>inque tot aduersis carmen mirabitur ullum 
<BR>&nbsp;&nbsp;&nbsp;&nbsp;&nbsp;ducere me tristi sustinuisse manu. 
<BR>Ingenium fregere meum mala, cuius et ante 
<BR>&nbsp;&nbsp;&nbsp;&nbsp;&nbsp;fons infecundus paruaque uena fuit. 
<BR>Sed quaecumque fuit, nullo exercente refugit, 
<BR>&nbsp;&nbsp;&nbsp;&nbsp;&nbsp;et longo periit arida facta situ. 
<BR>Non hic librorum, per quos inuiter alarque, 
<BR>&nbsp;&nbsp;&nbsp;&nbsp;&nbsp;copia: pro libris arcus et arma sonant. 
<BR>Nullus in hac terra, recitem si carmina, cuius 
<BR>&nbsp;&nbsp;&nbsp;&nbsp;&nbsp;intellecturis auribus utar, adest. 
<BR>Non quo secedam locus est. Custodia muri 
<BR>&nbsp;&nbsp;&nbsp;&nbsp;&nbsp;summouet infestos clausaque porta Getas. 
<BR>Saepe aliquod quaero uerbum nomenque locumque, 
<BR>&nbsp;&nbsp;&nbsp;&nbsp;&nbsp;nec quisquam est a quo certior esse queam. 
<BR>Dicere saepe aliquid conanti (turpe fateri) 
<BR>&nbsp;&nbsp;&nbsp;&nbsp;&nbsp;uerba mihi desunt dedidicique loqui. 
<BR>Threicio Scythicoque fere circumsonor ore, 
<BR>&nbsp;&nbsp;&nbsp;&nbsp;&nbsp;et uideor Geticis scribere posse modis. 
<BR>Crede mihi, timeo ne sint inmixta Latinis 
<BR>&nbsp;&nbsp;&nbsp;&nbsp;&nbsp;inque meis scriptis Pontica uerba legas. 
<BR>Qualemcumque igitur uenia dignare libellum. 
<BR>&nbsp;&nbsp;&nbsp;&nbsp;&nbsp;Sortis et excusa condicione meae.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>