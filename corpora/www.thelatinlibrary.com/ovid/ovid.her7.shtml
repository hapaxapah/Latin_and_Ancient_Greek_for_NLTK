<html>
	<head>
		<title>
			Ovid: Heroides VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>VII. Dido Aeneae</B>
</P>

<P>
Accipe, Dardanide, moriturae carmen Elissae;<BR>
quae legis a nobis ultima verba legi.
</P>

<P>
Sic ubi fata vocant, udis abiectus in herbis <BR>
&nbsp;&nbsp;&nbsp;&nbsp;&nbsp;ad vada Maeandri concinit albus olor. <BR>
Nec quia te nostra sperem prece posse moveri, <BR>
&nbsp;&nbsp;&nbsp;&nbsp;&nbsp;alloquor:  adverso movimus ista deo!<BR>
sed meriti famam corpusque animumque pudicum <BR>
&nbsp;&nbsp;&nbsp;&nbsp;&nbsp;cum male perdiderim, perdere verba leve est.
</P>

<P>
Certus es ire tamen miseramque relinquere Didon<BR>
&nbsp;&nbsp;&nbsp;&nbsp;&nbsp;atque idem venti vela fidemque ferent.<BR>
certus es, Aenea, cum foedere solvere naves<BR>
&nbsp;&nbsp;&nbsp;&nbsp;&nbsp;quaeque ubi sint nescis, Itala regna sequi.<BR>
nec nova Karthago, nec te crescentia tangunt <BR>
&nbsp;&nbsp;&nbsp;&nbsp;&nbsp;moenia nec sceptro tradita summa tuo.<BR>
facta fugis, facienda petis; quaerenda per orbem <BR>
&nbsp;&nbsp;&nbsp;&nbsp;&nbsp;altera, quaesita est altera terra tibi.<BR>
ut terram invenias, quis eam tibi tradet habendam? <BR>
&nbsp;&nbsp;&nbsp;&nbsp;&nbsp;quis sua non notis arva tenenda dabit? <BR>
alter habendus amor tibi restat et altera Dido<BR>
&nbsp;&nbsp;&nbsp;&nbsp;&nbsp;quamque iterum fallas, altera danda fides. <BR>
quando erit, ut condas instar Karthaginis urbem <BR>
&nbsp;&nbsp;&nbsp;&nbsp;&nbsp;et videas populos altus ab arce tuos? <BR>
omnia ut eveniant, nec di tua vota morentur, <BR>
&nbsp;&nbsp;&nbsp;&nbsp;&nbsp;unde tibi, quae te sic amet, uxor erit? <BR>
Uror ut inducto ceratae sulpure taedae, <BR>
&nbsp;&nbsp;&nbsp;&nbsp;&nbsp;ut pia fumosis addita tura rogis.<BR>
Aeneas oculis vigilantis semper inhaeret;<BR>
&nbsp;&nbsp;&nbsp;&nbsp;&nbsp;Aenean animo noxque diesque refert. <BR>
ille quidem male gratus et ad mea munera surdus<BR>
&nbsp;&nbsp;&nbsp;&nbsp;&nbsp;et quo, si non sim stulta, carere velim.<BR>
non tamen Aenean, quamvis male cogitat, odi, <BR>
&nbsp;&nbsp;&nbsp;&nbsp;&nbsp;sed queror infidum questaque peius amo. <BR>
parce, Venus, nurui, durumque amplectere fratrem, <BR>
&nbsp;&nbsp;&nbsp;&nbsp;&nbsp;frater Amor; castris militet ille tuis.<BR>
aut ego quem coepi&#151;neque enim dedignor&#151;amare,<BR>
&nbsp;&nbsp;&nbsp;&nbsp;&nbsp;materiam curae praebeat ille meae.<BR>
Fallor et ista mihi falso iactatur imago:<BR>
&nbsp;&nbsp;&nbsp;&nbsp;&nbsp;matris ab ingenio dissidet ille suae. <BR>
te lapis et montes innataque rupibus altis <BR>
&nbsp;&nbsp;&nbsp;&nbsp;&nbsp;robora, te saevae progenuere ferae<BR>
aut mare, quale vides agitari nunc quoque ventis:<BR>
&nbsp;&nbsp;&nbsp;&nbsp;&nbsp;qua tamen adversis fluctibus ire paras?<BR>
quo fugis?  obstat hiems.  hiemis mihi gratia prosit! <BR>
&nbsp;&nbsp;&nbsp;&nbsp;&nbsp;adspice ut eversas concitet Eurus aquas.<BR>
quod tibi malueram, sine me debere procellis; <BR>
&nbsp;&nbsp;&nbsp;&nbsp;&nbsp;iustior est animo ventus et unda tuo. <BR>
Non ego sum tanti, quod non cessaris, inique,<BR>
&nbsp;&nbsp;&nbsp;&nbsp;&nbsp;ut pereas, dum me per freta longa fugis. <BR>
exerces pretiosa odia et constantia magno, <BR>
&nbsp;&nbsp;&nbsp;&nbsp;&nbsp;si, dum me careas, est tibi vile mori. <BR>
iam venti ponent, strataque aequaliter unda <BR>
&nbsp;&nbsp;&nbsp;&nbsp;&nbsp;caeruleis Triton per mare curret equis. <BR>
tu quoque cum ventis utinam mutabilis esses<BR>
&nbsp;&nbsp;&nbsp;&nbsp;&nbsp;et, nisi duritia robora vincis, eris. <BR>
quid, si nescires, insana quid aequora possunt, <BR>
&nbsp;&nbsp;&nbsp;&nbsp;&nbsp;expertae totiens tam male credis aquae? <BR>
ut, pelago suadente etiam, retinacula solvas, <BR>
&nbsp;&nbsp;&nbsp;&nbsp;&nbsp;multa tamen latus tristia pontus habet. <BR>
nec violasse fidem temptantibus aequora prodest; <BR>
&nbsp;&nbsp;&nbsp;&nbsp;&nbsp;perfidiae poenas exigit ille locus, <BR>
praecipue cum laesus amor, quia mater Amorum <BR>
&nbsp;&nbsp;&nbsp;&nbsp;&nbsp;nuda Cytheriacis edita fertur aquis. <BR>
Perdita ne perdam, timeo, noceamve nocenti<BR>
&nbsp;&nbsp;&nbsp;&nbsp;&nbsp;neu bibat aequoreas naufragus hostis aquas. <BR>
vive, precor!  sic te melius quam funere perdam,<BR>
&nbsp;&nbsp;&nbsp;&nbsp;&nbsp;tu potius leti causa ferere mei.<BR>
finge, age, te rapido&#151;nullum sit in omine pondus!&#151;<BR>
&nbsp;&nbsp;&nbsp;&nbsp;&nbsp;turbine deprendi; quid tibi mentis erit? <BR>
protinus occurrent falsae periuria linguae<BR>
&nbsp;&nbsp;&nbsp;&nbsp;&nbsp;et Phrygia Dido fraude coacta mori; <BR>
coniugis ante oculos deceptae stabit imago <BR>
&nbsp;&nbsp;&nbsp;&nbsp;&nbsp;tristis et effusis sanguinolenta comis. <BR>
quidquid id est "tantum merui! concedite!" dicas, <BR>
&nbsp;&nbsp;&nbsp;&nbsp;&nbsp;quaeque cadent in te fulmina missa putes! <BR>
Da breve saevitiae spatium pelagique tuaeque; <BR>
&nbsp;&nbsp;&nbsp;&nbsp;&nbsp;grande morae pretium tuta futura via est. <BR>
nec mihi tu curae; puero parcatur Iulo! <BR>
&nbsp;&nbsp;&nbsp;&nbsp;&nbsp;te satis est titulum mortis habere meae. <BR>
quid puer Ascanius, quid di meruere Penates? <BR>
&nbsp;&nbsp;&nbsp;&nbsp;&nbsp;ignibus ereptos obruet unda deos? <BR>
sed neque fers tecum, nec, quae mihi, perfide, iactas, <BR>
&nbsp;&nbsp;&nbsp;&nbsp;&nbsp;presserunt umeros sacra paterque tuos. <BR>
omnia mentiris; neque enim tua fallere lingua <BR>
&nbsp;&nbsp;&nbsp;&nbsp;&nbsp;incipit a nobis, primaque plector ego:<BR>
si quaeras ubi sit formosi mater Iuli&#151;<BR>
&nbsp;&nbsp;&nbsp;&nbsp;&nbsp;occidit a duro sola relicta viro! <BR>
haec mihi narraras, at me movere merentem.<BR>
&nbsp;&nbsp;&nbsp;&nbsp;&nbsp;inde minor culpa poena futura mea est. <BR>
Nec mihi mens dubia est, quin te tua numina damnent:<BR>
&nbsp;&nbsp;&nbsp;&nbsp;&nbsp;per mare, per terras septima iactat hiems. <BR>
fluctibus eiectum tuta statione recepi <BR>
&nbsp;&nbsp;&nbsp;&nbsp;&nbsp;vixque bene audito nomine regna dedi. <BR>
his tamen officiis utinam contenta fuissem<BR>
&nbsp;&nbsp;&nbsp;&nbsp;&nbsp;nec mea concubitu fama sepulta foret! <BR>
illa dies nocuit, qua nos declive sub antrum <BR>
&nbsp;&nbsp;&nbsp;&nbsp;&nbsp;caeruleus subitis conpulit imber aquis. <BR>
audieram vocem; nymphas ululasse putavi:<BR>
&nbsp;&nbsp;&nbsp;&nbsp;&nbsp;Eumenides fatis signa dedere meis.<BR>
Exige, laese pudor, poenas, violataque lecti<BR>
&nbsp;&nbsp;&nbsp;&nbsp;&nbsp;iura neque ad cineres fama retenta meos!<BR>
vosque mei manes animaeque cinisque Sychaei,<BR>
&nbsp;&nbsp;&nbsp;&nbsp;&nbsp;ad quas, me miseram, plena pudoris eo. <BR>
est mihi marmorea sacratus in aede Sychaeus;<BR>
&nbsp;&nbsp;&nbsp;&nbsp;&nbsp;oppositae frondes velleraque alba tegunt. <BR>
hinc ego me sensi noto quater ore citari; <BR>
&nbsp;&nbsp;&nbsp;&nbsp;&nbsp;ipse sono tenui dixit "Elissa, veni!"<BR>
Nulla mora est:  venio, venio tibi debita coniunx,&#151;<BR>
&nbsp;&nbsp;&nbsp;&nbsp;&nbsp;sum tamen admisso tarda pudore meo!<BR>
da veniam culpae; decepit idoneus auctor; <BR>
&nbsp;&nbsp;&nbsp;&nbsp;&nbsp;invidiam noxae detrahit ille meae. <BR>
diva parens seniorque pater, pia sarcina nati, <BR>
&nbsp;&nbsp;&nbsp;&nbsp;&nbsp;spem mihi mansuri rite dedere viri. <BR>
si fuit errandum, causas habet error honestas:<BR>
&nbsp;&nbsp;&nbsp;&nbsp;&nbsp;adde fidem, nulla parte pigendus erit. <BR>
Durat in extremum vitaeque novissima nostrae <BR>
&nbsp;&nbsp;&nbsp;&nbsp;&nbsp;prosequitur fati, qui fuit ante, tenor:<BR>
occidit internas coniunx mactatus ad aras<BR>
&nbsp;&nbsp;&nbsp;&nbsp;&nbsp;et sceleris tanti praemia frater habet,<BR>
exul agor cineresque viri patriamque relinquo<BR>
&nbsp;&nbsp;&nbsp;&nbsp;&nbsp;et feror in dubias hoste sequente vias;<BR>
adplicor ignotis fratrique elapsa fretoque;<BR>
&nbsp;&nbsp;&nbsp;&nbsp;&nbsp;quod tibi donavi, perfide, litus emo. <BR>
urbem constitui lateque patentia fixi <BR>
&nbsp;&nbsp;&nbsp;&nbsp;&nbsp;moenia finitimis invidiosa locis. <BR>
bella tument.  bellis peregrina et femina temptor<BR>
&nbsp;&nbsp;&nbsp;&nbsp;&nbsp;vixque rudis portas urbis et arma paro. <BR>
mille procis placui, qui me coiere querentes <BR>
&nbsp;&nbsp;&nbsp;&nbsp;&nbsp;nescio quem thalamis praeposuisse suis.<BR>
quid dubitas vinctam Gaetulo tradere Iarbae? <BR>
&nbsp;&nbsp;&nbsp;&nbsp;&nbsp;praebuerim sceleri bracchia nostra tuo. <BR>
est etiam frater, cuius manus impia poscit <BR>
&nbsp;&nbsp;&nbsp;&nbsp;&nbsp;respergi nostro sparsa cruore viri. <BR>
pone deos et quae tangendo sacra profanas! <BR>
&nbsp;&nbsp;&nbsp;&nbsp;&nbsp;non bene caelestis impia dextra colit. <BR>
si tu cultor eras elapsis igne futurus, <BR>
&nbsp;&nbsp;&nbsp;&nbsp;&nbsp;paenitet elapsos ignibus esse deos. <BR>
Forsitan et gravidam Didon, scelerate, relinquas<BR>
&nbsp;&nbsp;&nbsp;&nbsp;&nbsp;parsque tui lateat corpore clausa meo. <BR>
accedet fatis matris miserabilis infans<BR>
&nbsp;&nbsp;&nbsp;&nbsp;&nbsp;et nondum nato funeris auctor eris.<BR>
cumque parente sua frater morietur Iuli, <BR>
&nbsp;&nbsp;&nbsp;&nbsp;&nbsp;poenaque conexos auferet una duos. <BR>
"Sed iubet ire deus."  vellem, vetuisset adire<BR>
&nbsp;&nbsp;&nbsp;&nbsp;&nbsp;Punica nec Teucris pressa fuisset humus.<BR>
hoc duce nempe deo ventis agitaris iniquis <BR>
&nbsp;&nbsp;&nbsp;&nbsp;&nbsp;et teris in rapido tempora longa freto? <BR>
Pergama vix tanto tibi erant repetenda labore, <BR>
&nbsp;&nbsp;&nbsp;&nbsp;&nbsp;Hectore si vivo quanta fuere forent. <BR>
non patrium Simoenta petis, sed Thybridis undas,<BR>
&nbsp;&nbsp;&nbsp;&nbsp;&nbsp;nempe ut pervenias quo cupis hospes eris.<BR>
utque latet vitatque tuis obtrusa carinis, <BR>
&nbsp;&nbsp;&nbsp;&nbsp;&nbsp;vix tibi continget terra petita seni. <BR>
Hos potius populos in dotem ambage remissa<BR>
&nbsp;&nbsp;&nbsp;&nbsp;&nbsp;accipe et advectas Pygmalionis opes. <BR>
Ilion in Tyriam transfer felicius urbem <BR>
&nbsp;&nbsp;&nbsp;&nbsp;&nbsp;resque loco regis sceptraque sacra tene! <BR>
si tibi mens avida est belli, si quaerit Iulus, <BR>
&nbsp;&nbsp;&nbsp;&nbsp;&nbsp;unde suo partus Marte triumphus eat, <BR>
quem superet, nequid desit praebebimus hostem; <BR>
&nbsp;&nbsp;&nbsp;&nbsp;&nbsp;hic pacis leges, hic locus arma capit. <BR>
tu modo&#151;per matrem fraternaque tela, sagittas, <BR>
&nbsp;&nbsp;&nbsp;&nbsp;&nbsp;perque fugae comites, Dardana sacra, deos!&#151;<BR>
sic superent, quoscumque tua de gente reportas<BR>
&nbsp;&nbsp;&nbsp;&nbsp;&nbsp;Mars ferus et damni sit modus ille tui<BR>
Ascaniusque suos feliciter inpleat annos<BR>
&nbsp;&nbsp;&nbsp;&nbsp;&nbsp;et senis Anchisae molliter ossa cubent!&#151;<BR>
parce, precor, domui, quae se tibi tradit habendam! <BR>
&nbsp;&nbsp;&nbsp;&nbsp;&nbsp;quod crimen dicis praeter amasse meum? <BR>
non ego sum Pthias magnisque oriunda Mycenis, <BR>
&nbsp;&nbsp;&nbsp;&nbsp;&nbsp;nec steterunt in te virque paterque meus.<BR>
si pudet uxoris, non nupta, sed hospita dicar; <BR>
&nbsp;&nbsp;&nbsp;&nbsp;&nbsp;dum tua sit Dido, quidlibet esse feret. <BR>
Nota mihi freta sunt Afrum plangentia litus; <BR>
&nbsp;&nbsp;&nbsp;&nbsp;&nbsp;temporibus certis dantque negantque viam:<BR>
cum dabit aura viam, praebebis carbasa ventis; <BR>
&nbsp;&nbsp;&nbsp;&nbsp;&nbsp;nunc levis eiectam continet alga ratem. <BR>
tempus ut observem, manda mihi:  certius ibis, <BR>
&nbsp;&nbsp;&nbsp;&nbsp;&nbsp;nec te, si cupies, ipsa manere sinam. <BR>
et socii requiem poscunt, laniataque classis <BR>
&nbsp;&nbsp;&nbsp;&nbsp;&nbsp;postulat exiguas semirefecta moras.<BR>
pro meritis et siqua tibi debebimus ultra, <BR>
&nbsp;&nbsp;&nbsp;&nbsp;&nbsp;pro spe coniugii tempora parva peto:<BR>
dum freta mitescunt et amor, dum temperat usum, <BR>
&nbsp;&nbsp;&nbsp;&nbsp;&nbsp;fortiter edisco tristia posse pati. <BR>
Si minus, est animus nobis effundere vitam; <BR>
&nbsp;&nbsp;&nbsp;&nbsp;&nbsp;in me crudelis non potes esse diu. <BR>
adspicias utinam, quae sit scribentis imago;<BR>
&nbsp;&nbsp;&nbsp;&nbsp;&nbsp;scribimus, et gremio Troicus ensis adest;<BR>
perque genas lacrimae strictum labuntur in ensem, <BR>
&nbsp;&nbsp;&nbsp;&nbsp;&nbsp;qui iam pro lacrimis sanguine tinctus erit. <BR>
quam bene conveniunt fato tua munera nostro! <BR>
&nbsp;&nbsp;&nbsp;&nbsp;&nbsp;instruis impensa nostra sepulcra brevi. <BR>
nec mea nunc primum feriuntur pectora telo:<BR>
&nbsp;&nbsp;&nbsp;&nbsp;&nbsp;ille locus saevi vulnus amoris habet. <BR>
Anna soror, soror Anna, meae male conscia culpae, <BR>
&nbsp;&nbsp;&nbsp;&nbsp;&nbsp;iam dabis in cineres ultima dona meos.<BR>
nec consumpta rogis inscribar Elissa Sychaei, <BR>
&nbsp;&nbsp;&nbsp;&nbsp;&nbsp;hoc tantum in tumuli marmore carmen erit: <BR>
praebuit aeneas et causam mortis et ensem.<BR>
&nbsp;&nbsp;&nbsp;&nbsp;&nbsp;ipsa sua Dido concidit usa manu.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
