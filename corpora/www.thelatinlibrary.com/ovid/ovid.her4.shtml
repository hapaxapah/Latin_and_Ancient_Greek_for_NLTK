<html>
	<head>
		<title>
			Ovid: Heroides IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>IV. Phaedra Hippolyto</B>
</P>

<P>
Quam nisi tu dederis, caritura est ipsa, salutem<BR>
&nbsp;&nbsp;&nbsp;&nbsp;&nbsp;mittit Amazonio Cressa puella viro.<BR> 
perlege, quodcumque est&#151;quid epistula lecta nocebit?<BR> 
&nbsp;&nbsp;&nbsp;&nbsp;&nbsp;te quoque in hac aliquid quod iuvet esse potest;<BR> 
his arcana notis terra pelagoque feruntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR> 
&nbsp;&nbsp;&nbsp;&nbsp;&nbsp;inspicit acceptas hostis ab hoste notas.<BR> 
Ter tecum conata loqui ter inutilis haesit<BR> 
&nbsp;&nbsp;&nbsp;&nbsp;&nbsp;lingua, ter in primo restitit ore sonus.<BR> 
qua licet et sequitur, pudor est miscendus amori;<BR> 
&nbsp;&nbsp;&nbsp;&nbsp;&nbsp;dicere quae puduit, scribere iussit amor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR> 
quidquid Amor iussit, non est contemnere tutum;<BR> 
&nbsp;&nbsp;&nbsp;&nbsp;&nbsp;regnat et in dominos ius habet ille deos.<BR> 
ille mihi primo dubitanti scribere dixit:<BR> 
&nbsp;&nbsp;&nbsp;&nbsp;&nbsp;'scribe! dabit victas ferreus ille manus.'<BR> 
adsit et, ut nostras avido fovet igne medullas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR> 
&nbsp;&nbsp;&nbsp;&nbsp;&nbsp;figat sic animos in mea vota tuos!<BR> 
Non ego nequitia socialia foedera rumpam;<BR> 
&nbsp;&nbsp;&nbsp;&nbsp;&nbsp;fama&#151;velim quaeras&#151;crimine nostra vacat.<BR> 
venit amor gravius, quo serius&#151;urimur intus;<BR> 
&nbsp;&nbsp;&nbsp;&nbsp;&nbsp;urimur, et caecum pectora vulnus habent. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR> 
scilicet ut teneros laedunt iuga prima iuvencos,<BR> 
&nbsp;&nbsp;&nbsp;&nbsp;&nbsp;frenaque vix patitur de grege captus equus,<BR> 
sic male vixque subit primos rude pectus amores,<BR> 
&nbsp;&nbsp;&nbsp;&nbsp;&nbsp;sarcinaque haec animo non sedet apta meo.<BR> 
ars fit, ubi a teneris crimen condiscitur annis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR> 
&nbsp;&nbsp;&nbsp;&nbsp;&nbsp;cui venit exacto tempore, peius amat.<BR> 
tu nova servatae capies libamina famae,<BR> 
&nbsp;&nbsp;&nbsp;&nbsp;&nbsp;et pariter nostrum fiet uterque nocens.<BR> 
est aliquid, plenis pomaria carpere ramis,<BR> 
&nbsp;&nbsp;&nbsp;&nbsp;&nbsp;et tenui primam delegere ungue rosam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR> 
si tamen ille prior, quo me sine crimine gessi,<BR> 
&nbsp;&nbsp;&nbsp;&nbsp;&nbsp;candor ab insolita labe notandus erat,<BR> 
at bene successit, digno quod adurimur igni;<BR> 
&nbsp;&nbsp;&nbsp;&nbsp;&nbsp;peius adulterio turpis adulter obest.<BR> 
si mihi concedat Iuno fratremque virumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR> 
&nbsp;&nbsp;&nbsp;&nbsp;&nbsp;Hippolytum videor praepositura Iovi!<BR> 
Iam quoque&#151;vix credes&#151;ignotas mittor in artes;<BR> 
&nbsp;&nbsp;&nbsp;&nbsp;&nbsp;est mihi per saevas impetus ire feras.<BR> 
iam mihi prima dea est arcu praesignis adunco<BR> 
&nbsp;&nbsp;&nbsp;&nbsp;&nbsp;Delia; iudicium subsequor ipsa tuum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR> 
in nemus ire libet pressisque in retia cervis<BR> 
&nbsp;&nbsp;&nbsp;&nbsp;&nbsp;hortari celeris per iuga summa canes,<BR> 
aut tremulum excusso iaculum vibrare lacerto,<BR> 
&nbsp;&nbsp;&nbsp;&nbsp;&nbsp;aut in graminea ponere corpus humo.<BR> 
saepe iuvat versare leves in pulvere currus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR> 
&nbsp;&nbsp;&nbsp;&nbsp;&nbsp;torquentem frenis ora fugacis equi;<BR> 
nunc feror, ut Bacchi furiis Eleleides actae,<BR> 
&nbsp;&nbsp;&nbsp;&nbsp;&nbsp;quaeque sub Idaeo tympana colle movent,<BR> 
aut quas semideae Dryades Faunique bicornes<BR> 
&nbsp;&nbsp;&nbsp;&nbsp;&nbsp;numine contactas attonuere suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR> 
namque mihi referunt, cum se furor ille remisit,<BR> 
&nbsp;&nbsp;&nbsp;&nbsp;&nbsp;omnia; me tacitam conscius urit amor.<BR> 
Forsitan hunc generis fato reddamus amorem,<BR> 
&nbsp;&nbsp;&nbsp;&nbsp;&nbsp;et Venus ex tota gente tributa petat.<BR> 
Iuppiter Europen&#151;prima est ea gentis origo&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR> 
&nbsp;&nbsp;&nbsp;&nbsp;&nbsp;dilexit, tauro dissimulante deum.<BR> 
Pasiphae mater, decepto subdita tauro,<BR> 
&nbsp;&nbsp;&nbsp;&nbsp;&nbsp;enixa est utero crimen onusque suo.<BR> 
perfidus Aegides, ducentia fila secutus,<BR> 
&nbsp;&nbsp;&nbsp;&nbsp;&nbsp;curva meae fugit tecta sororis ope.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR> 
en, ego nunc, ne forte parum Minoia credar,<BR> 
&nbsp;&nbsp;&nbsp;&nbsp;&nbsp;in socias leges ultima gentis eo!<BR> 
hoc quoque fatale est: placuit domus una duabus;<BR> 
&nbsp;&nbsp;&nbsp;&nbsp;&nbsp;me tua forma capit, capta parente soror.<BR> 
Thesides Theseusque duas rapuere sorores&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR> 
&nbsp;&nbsp;&nbsp;&nbsp;&nbsp;ponite de nostra bina tropaea domo!<BR> 
Tempore quo nobis inita est Cerealis Eleusin,<BR> 
&nbsp;&nbsp;&nbsp;&nbsp;&nbsp;Gnosia me vellem detinuisset humus!<BR> 
tunc mihi praecipue (nec non tamen ante placebas)<BR> 
&nbsp;&nbsp;&nbsp;&nbsp;&nbsp;acer in extremis ossibus haesit amor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR> 
candida vestis erat, praecincti flore capilli,<BR> 
&nbsp;&nbsp;&nbsp;&nbsp;&nbsp;flava verecundus tinxerat ora rubor,<BR> 
quemque vocant aliae vultum rigidumque trucemque,<BR> 
&nbsp;&nbsp;&nbsp;&nbsp;&nbsp;pro rigido Phaedra iudice fortis erat.<BR> 
sint procul a nobis iuvenes ut femina compti!&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR> 
&nbsp;&nbsp;&nbsp;&nbsp;&nbsp;fine coli modico forma virilis amat.<BR> 
te tuus iste rigor positique sine arte capilli<BR> 
&nbsp;&nbsp;&nbsp;&nbsp;&nbsp;et levis egregio pulvis in ore decet.<BR> 
sive ferocis equi luctantia colla recurvas,<BR> 
&nbsp;&nbsp;&nbsp;&nbsp;&nbsp;exiguo flexos miror in orbe pedes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR> 
seu lentum valido torques hastile lacerto,<BR> 
&nbsp;&nbsp;&nbsp;&nbsp;&nbsp;ora ferox in se versa lacertus habet,<BR> 
sive tenes lato venabula cornea ferro.<BR> 
&nbsp;&nbsp;&nbsp;&nbsp;&nbsp;denique nostra iuvat lumina, quidquid agis.<BR> 
Tu modo duritiam silvis depone iugosis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR> 
&nbsp;&nbsp;&nbsp;&nbsp;&nbsp;non sum militia digna perire tua.<BR> 
quid iuvat incinctae studia exercere Dianae,<BR> 
&nbsp;&nbsp;&nbsp;&nbsp;&nbsp;et Veneri numeros eripuisse suos?<BR> 
quod caret alterna requie, durabile non est;<BR> 
&nbsp;&nbsp;&nbsp;&nbsp;&nbsp;haec reparat vires fessaque membra novat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR> 
arcus&#151;et arma tuae tibi sunt imitanda Dianae&#151;<BR> 
&nbsp;&nbsp;&nbsp;&nbsp;&nbsp;si numquam cesses tendere, mollis erit.<BR> 
clarus erat silvis Cephalus, multaeque per herbas<BR> 
&nbsp;&nbsp;&nbsp;&nbsp;&nbsp;conciderant illo percutiente ferae;<BR> 
nec tamen Aurorae male se praebebat amandum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR> 
&nbsp;&nbsp;&nbsp;&nbsp;&nbsp;ibat ad hunc sapiens a sene diva viro.<BR> 
saepe sub ilicibus Venerem Cinyraque creatum<BR> 
&nbsp;&nbsp;&nbsp;&nbsp;&nbsp;sustinuit positos quaelibet herba duos.<BR> 
arsit et Oenides in Maenalia Atalanta;<BR> 
&nbsp;&nbsp;&nbsp;&nbsp;&nbsp;illa ferae spolium pignus amoris habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>100</FONT><BR> 
nos quoque quam primum turba numeremur in ista!<BR> 
&nbsp;&nbsp;&nbsp;&nbsp;&nbsp;si Venerem tollas, rustica silva tua est.<BR> 
ipsa comes veniam, nec me latebrosa movebunt<BR> 
&nbsp;&nbsp;&nbsp;&nbsp;&nbsp;saxa neque obliquo dente timendus aper.<BR> 
Aequora bina suis obpugnant fluctibus isthmon,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>105</FONT><BR> 
&nbsp;&nbsp;&nbsp;&nbsp;&nbsp;et tenuis tellus audit utrumque mare.<BR> 
hic tecum Troezena colam, Pittheia regna;<BR> 
&nbsp;&nbsp;&nbsp;&nbsp;&nbsp;iam nunc est patria carior illa mea.<BR> 
tempore abest aberitque diu Neptunius heros;<BR> 
&nbsp;&nbsp;&nbsp;&nbsp;&nbsp;illum Pirithoi detinet ora sui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>110</FONT><BR> 
praeposuit Theseus&#151;nisi si manifesta negamus&#151;<BR> 
&nbsp;&nbsp;&nbsp;&nbsp;&nbsp;Pirithoum Phaedrae Pirithoumque tibi.<BR> 
sola nec haec ad nos iniuria venit ab illo;<BR> 
&nbsp;&nbsp;&nbsp;&nbsp;&nbsp;in magnis laesi rebus uterque sumus.<BR> 
ossa mei fratris clava perfracta trinodi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>115</FONT><BR> 
&nbsp;&nbsp;&nbsp;&nbsp;&nbsp;sparsit humi; soror est praeda relicta feris.<BR> 
prima securigeras inter virtute puellas<BR> 
&nbsp;&nbsp;&nbsp;&nbsp;&nbsp;te peperit, nati digna vigore parens;<BR> 
si quaeras, ubi sit&#151;Theseus latus ense peregit,<BR> 
&nbsp;&nbsp;&nbsp;&nbsp;&nbsp;nec tanto mater pignore tuta fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>120</FONT><BR> 
at ne nupta quidem taedaque accepta iugali&#151;<BR> 
&nbsp;&nbsp;&nbsp;&nbsp;&nbsp;cur, nisi ne caperes regna paterna nothus?<BR> 
addidit et fratres ex me tibi, quos tamen omnis<BR> 
&nbsp;&nbsp;&nbsp;&nbsp;&nbsp;non ego tollendi causa, sed ille fuit.<BR> 
o utinam nocitura tibi, pulcherrime rerum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>125</FONT><BR> 
&nbsp;&nbsp;&nbsp;&nbsp;&nbsp;in medio nisu viscera rupta forent!<BR> 
i nunc, sic meriti lectum reverere parentis&#151;<BR> 
&nbsp;&nbsp;&nbsp;&nbsp;&nbsp;quem fugit et factis abdicat ipse suis!<BR> 
Nec, quia privigno videar coitura noverca,<BR> 
&nbsp;&nbsp;&nbsp;&nbsp;&nbsp;terruerint animos nomina vana tuos. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>130</FONT><BR> 
ista vetus pietas, aevo moritura futuro,<BR> 
&nbsp;&nbsp;&nbsp;&nbsp;&nbsp;rustica Saturno regna tenente fuit.<BR> 
Iuppiter esse pium statuit, quodcumque iuvaret,<BR> 
&nbsp;&nbsp;&nbsp;&nbsp;&nbsp;et fas omne facit fratre marita soror.<BR> 
illa coit firma generis iunctura catena,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>135</FONT><BR> 
&nbsp;&nbsp;&nbsp;&nbsp;&nbsp;inposuit nodos cui Venus ipsa suos.<BR> 
nec labor est celare, licet peccemus, amorem.<BR> 
&nbsp;&nbsp;&nbsp;&nbsp;&nbsp;cognato poterit nomine culpa tegi.<BR> 
viderit amplexos aliquis, laudabimur ambo;<BR> 
&nbsp;&nbsp;&nbsp;&nbsp;&nbsp;dicar privigno fida noverca meo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>140</FONT><BR> 
non tibi per tenebras duri reseranda mariti<BR> 
&nbsp;&nbsp;&nbsp;&nbsp;&nbsp;ianua, non custos decipiendus erit;<BR> 
ut tenuit domus una duos, domus una tenebit;<BR> 
&nbsp;&nbsp;&nbsp;&nbsp;&nbsp;oscula aperta dabas, oscula aperta dabis;<BR> 
tutus eris mecum laudemque merebere culpa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>145</FONT><BR> 
&nbsp;&nbsp;&nbsp;&nbsp;&nbsp;tu licet in lecto conspiciare meo.<BR> 
tolle moras tantum properataque foedera iunge&#151;<BR> 
&nbsp;&nbsp;&nbsp;&nbsp;&nbsp;qui mihi nunc saevit, sic tibi parcat Amor!<BR> 
non ego dedignor supplex humilisque precari.<BR> 
&nbsp;&nbsp;&nbsp;&nbsp;&nbsp;heu! ubi nunc fastus altaque verba iacent?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>150</FONT><BR> 
et pugnare diu nec me submittere culpae<BR> 
&nbsp;&nbsp;&nbsp;&nbsp;&nbsp;certa fui&#151;certi siquid haberet amor;<BR> 
victa precor genibusque tuis regalia tendo<BR> 
&nbsp;&nbsp;&nbsp;&nbsp;&nbsp;bracchia! quid deceat, non videt ullus amans.<BR> 
depudui, profugusque pudor sua signa reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>155</FONT><BR> 
&nbsp;&nbsp;&nbsp;&nbsp;&nbsp;Da veniam fassae duraque corda doma!<BR> 
quod mihi sit genitor, qui possidet aequora, Minos,<BR> 
&nbsp;&nbsp;&nbsp;&nbsp;&nbsp;quod veniant proavi fulmina torta manu,<BR> 
quod sit avus radiis frontem vallatus acutis,<BR> 
&nbsp;&nbsp;&nbsp;&nbsp;&nbsp;purpureo tepidum qui movet axe diem&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>160</FONT><BR> 
nobilitas sub amore iacet! miserere priorum<BR> 
&nbsp;&nbsp;&nbsp;&nbsp;&nbsp;et, mihi si non vis parcere, parce meis!<BR> 
est mihi dotalis tellus Iovis insula, Crete&#151;<BR> 
&nbsp;&nbsp;&nbsp;&nbsp;&nbsp;serviat Hippolyto regia tota meo!<BR> 
Flecte, ferox, animos! potuit corrumpere taurum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>165</FONT><BR> 
&nbsp;&nbsp;&nbsp;&nbsp;&nbsp;mater; eris tauro saevior ipse truci?<BR> 
per Venerem, parcas, oro, quae plurima mecum est!<BR> 
&nbsp;&nbsp;&nbsp;&nbsp;&nbsp;sic numquam, quae te spernere possit, ames;<BR> 
sic tibi secretis agilis dea saltibus adsit,<BR> 
&nbsp;&nbsp;&nbsp;&nbsp;&nbsp;silvaque perdendas praebeat alta feras;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>170</FONT><BR> 
sic faveant Satyri montanaque numina Panes,<BR> 
&nbsp;&nbsp;&nbsp;&nbsp;&nbsp;et cadat adversa cuspide fossus aper;<BR> 
sic tibi dent Nymphae, quamvis odisse puellas<BR> 
&nbsp;&nbsp;&nbsp;&nbsp;&nbsp;diceris, arentem quae levet unda sitim!<BR> 
Addimus his precibus lacrimas quoque; verba precantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>175</FONT><BR> 
&nbsp;&nbsp;&nbsp;&nbsp;&nbsp;qui legis, et lacrimas finge videre meas!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>