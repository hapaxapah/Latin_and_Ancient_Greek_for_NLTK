<html>
	<head>
		<title>
			Ovid: Heroides IX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>IX. Deianira Herculi</B>
</P>

<P>
Mittor ad Alciden a coniuge conscia mentis<br>
littera si coniunx Deianira tua est.
</P>

<P>
Gratulor Oechaliam titulis accedere nostris,<br>
&nbsp;&nbsp;&nbsp;&nbsp;&nbsp;victorem victae succubuisse queror. <br>
fama Pelasgiadas subito pervenit in urbes <br>
&nbsp;&nbsp;&nbsp;&nbsp;&nbsp;decolor et factis infitianda tuis, <br>
quem numquam Iuno seriesque inmensa laborum <br>
&nbsp;&nbsp;&nbsp;&nbsp;&nbsp;fregerit, huic Iolen inposuisse iugum. <br>
hoc velit Eurystheus, velit hoc germana Tonantis, <br>
&nbsp;&nbsp;&nbsp;&nbsp;&nbsp;laetaque sit vitae labe noverca tuae.<br>
at non ille velit, cui nox (si creditur) una <br>
&nbsp;&nbsp;&nbsp;&nbsp;&nbsp;non tanti, ut tantus conciperere, fuit. <br>
Plus tibi quam Iuno nocuit Venus:  illa premendo <br>
&nbsp;&nbsp;&nbsp;&nbsp;&nbsp;sustulit, haec humili sub pede colla tenet. <br>
respice vindicibus pacatum viribus orbem, <br>
&nbsp;&nbsp;&nbsp;&nbsp;&nbsp;qua latam Nereus caerulus ambit humum. <br>
se tibi pax terrae, tibi se tuta aequora debent; <br>
&nbsp;&nbsp;&nbsp;&nbsp;&nbsp;implesti meritis Solis utramque domum. <br>
quod te laturum est, caelum prius ipse tulisti:<br>
&nbsp;&nbsp;&nbsp;&nbsp;&nbsp;Hercule supposito sidera fulsit Atlans. <br>
quid nisi notitia est misero quaesita pudori, <br>
&nbsp;&nbsp;&nbsp;&nbsp;&nbsp;si cumulas sturpi facta priora nota?<br>
tene ferunt geminos pressisse tenaciter angues, <br>
&nbsp;&nbsp;&nbsp;&nbsp;&nbsp;cum tener in cunis iam Iove dignus eras? <br>
coepisti melius quam desinis; ultima primis <br>
&nbsp;&nbsp;&nbsp;&nbsp;&nbsp;cedunt:   dissimiles hic vir et ille puer. <br>
quem non mille ferae, quem non Stheneleius hostis, <br>
&nbsp;&nbsp;&nbsp;&nbsp;&nbsp;non potuit Iuno vincere, vincit Amor. <br>
At bene nupta feror, quia nominer Herculis uxor, <br>
&nbsp;&nbsp;&nbsp;&nbsp;&nbsp;sitque socer, rapidis qui tonat altus equis. <br>
quam male inaequales veniunt ad aratra iuvenci, <br>
&nbsp;&nbsp;&nbsp;&nbsp;&nbsp;tam premitur magno coniuge nupta minor. <br>
non honor est sed onus species laesura ferentes:<br>
&nbsp;&nbsp;&nbsp;&nbsp;&nbsp;siqua voles apte nubere, nube pari. <br>
vir mihi semper abest, et coniuge notior hospes<br>
&nbsp;&nbsp;&nbsp;&nbsp;&nbsp;monstraque terribiles persequiturque feras. <br>
ipsa domo vidua votis operata pudicis <br>
&nbsp;&nbsp;&nbsp;&nbsp;&nbsp;torqueor, infesto ne vir ab hoste cadat; <br>
inter serpentes aprosque avidosque leones <br>
&nbsp;&nbsp;&nbsp;&nbsp;&nbsp;iactor et haesuros terna per ora canes. <br>
me pecudum fibrae simulacraque inania somni <br>
&nbsp;&nbsp;&nbsp;&nbsp;&nbsp;ominaque arcana nocte petita movent.
</P>

<P>
aucupor infelix incertae murmura famae<br>
&nbsp;&nbsp;&nbsp;&nbsp;&nbsp;speque timor dubia spesque timore cadit. <br>
mater abest queriturque deo placuisse potenti, <br>
&nbsp;&nbsp;&nbsp;&nbsp;&nbsp;nec pater Amphitryon nec puer Hyllus adest.<br>
arbiter Eurystheus astu Iunonis iniquae <br>
&nbsp;&nbsp;&nbsp;&nbsp;&nbsp;sentitur nobis iraque longa deae.<br>
Haec mihi ferre parum; peregrinos addis amores, <br>
&nbsp;&nbsp;&nbsp;&nbsp;&nbsp;et mater de te quaelibet esse potest. <br>
non ego Partheniis temeratam vallibus Augen<br>
&nbsp;&nbsp;&nbsp;&nbsp;&nbsp;nec referam partus, Ormeni nympha, tuos; <br>
non tibi crimen erunt, Teuthrantia turba, sorores, <br>
&nbsp;&nbsp;&nbsp;&nbsp;&nbsp;quarum de populo nulla relicta tibi est. <br>
una, recens crimen, referetur adultera nobis, <br>
&nbsp;&nbsp;&nbsp;&nbsp;&nbsp;unde ego sum Lydo facta noverca Lamo. <br>
Maeandros, totiens qui terris errat in isdem, <br>
&nbsp;&nbsp;&nbsp;&nbsp;&nbsp;qui lassas in se saepe retorquet aquas, <br>
vidit in Herculeo suspensa monilia collo,<br>
&nbsp;&nbsp;&nbsp;&nbsp;&nbsp;illo, cui caelum sarcina parva fuit. <br>
non puduit fortes auro cohibere lacertos<br>
&nbsp;&nbsp;&nbsp;&nbsp;&nbsp;et solidis gemmas opposuisse toris? <br>
nempe sub his animam pestis Nemeaea lacertis <br>
&nbsp;&nbsp;&nbsp;&nbsp;&nbsp;edidit, unde umerus tegmina laevus habet.<br>
ausus es hirsutos mitra redimire capillos! <br>
&nbsp;&nbsp;&nbsp;&nbsp;&nbsp;aptior Herculeae populus alba comae. <br>
nec te Maeonia lascivae more puellae <br>
&nbsp;&nbsp;&nbsp;&nbsp;&nbsp;incingi zona dedecuisse pudet? <br>
non tibi succurrit crudi Diomedis imago, <br>
&nbsp;&nbsp;&nbsp;&nbsp;&nbsp;efferus humana qui dape pavit equas? <br>
si te vidisset cultu Busiris in isto, <br>
&nbsp;&nbsp;&nbsp;&nbsp;&nbsp;huic victor victo nempe pudendus eras!<br>
detrahat Antaeus duro redimicula collo, <br>
&nbsp;&nbsp;&nbsp;&nbsp;&nbsp;ne pigeat molli succubuisse viro!<br>
Inter Ioniacas calathum tenuisse puellas <br>
&nbsp;&nbsp;&nbsp;&nbsp;&nbsp;diceris et dominae pertimuisse minas. <br>
non fugis, Alcide, victricem mille laborum <br>
&nbsp;&nbsp;&nbsp;&nbsp;&nbsp;rasilibus calathis inposuisse manum<br>
crassaque robusto deducis pollice fila<br>
&nbsp;&nbsp;&nbsp;&nbsp;&nbsp;aequaque formosae pensa rependis erae? <br>
a!  quotiens, digitis dum torques stamina duris, <br>
&nbsp;&nbsp;&nbsp;&nbsp;&nbsp;praevalidae fusos conminuere manus! <br>
[Crederis infelix scuticae tremefactis habenis<br>
&nbsp;&nbsp;&nbsp;&nbsp;&nbsp;ante pedes dominae pertimuisse minas ...<br>
eximiis pompis, immania semina laudim]<br>
&nbsp;&nbsp;&nbsp;&nbsp;&nbsp;factaque narrabas dissimulanda tibi:<br>
scilicet:  immanes elisis faucibus hydros <br>
&nbsp;&nbsp;&nbsp;&nbsp;&nbsp;infantem caudis involuisse manum;<br>
ut Tegeaeus aper cupressifero Erymantho <br>
&nbsp;&nbsp;&nbsp;&nbsp;&nbsp;incubet et vasto pondere laedat humum;<br>
non tibi Threiciis adfixa penatibus ora, <br>
&nbsp;&nbsp;&nbsp;&nbsp;&nbsp;non hominum pingues caede tacentur equae,<br>
prodigiumque triplex, armenti dives Hiberi <br>
&nbsp;&nbsp;&nbsp;&nbsp;&nbsp;Geryones, quamvis in tribus unus erat; <br>
inque canes totidem trunco digestus ab uno <br>
&nbsp;&nbsp;&nbsp;&nbsp;&nbsp;Cerberos implicitis angue minante comis; <br>
quaeque redundabat fecundo vulnere serpens <br>
&nbsp;&nbsp;&nbsp;&nbsp;&nbsp;fertilis et damnis dives ab ipsa suis,<br>
quique inter laevumque latus laevumque lacertum <br>
&nbsp;&nbsp;&nbsp;&nbsp;&nbsp;praegrave conpressa fauce pependit onus,<br>
et male confisum pedibus formaque bimembri <br>
&nbsp;&nbsp;&nbsp;&nbsp;&nbsp;pulsum Thessalicis agmen equestre iugis. <br>
Haec tu Sidonio potes insignitus amictu <br>
&nbsp;&nbsp;&nbsp;&nbsp;&nbsp;dicere?  non cultu lingua retenta silet? <br>
se quoque nympha tuis ornavit Dardanis armis <br>
&nbsp;&nbsp;&nbsp;&nbsp;&nbsp;et tulit a capto nota tropaea viro.<br>
i nunc, tolle animos et fortia gesta recense:<br>
&nbsp;&nbsp;&nbsp;&nbsp;&nbsp;quo tu non esses, iure vir illa fuit. <br>
qua tanto minor es, quanto te, maxime rerum, <br>
&nbsp;&nbsp;&nbsp;&nbsp;&nbsp;quam quos vicisti, vincere maius erat. <br>
illi procedit rerum mensura tuarum,<br>
&nbsp;&nbsp;&nbsp;&nbsp;&nbsp;cede bonis:  heres laudis amica tuae. <br>
o pudor! hirsuti costis exuta leonis <br>
&nbsp;&nbsp;&nbsp;&nbsp;&nbsp;aspera texerunt vellera molle latus! <br>
falleris et nescis:  non sunt spolia illa leonis, <br>
&nbsp;&nbsp;&nbsp;&nbsp;&nbsp;sed tua, tuque feri victor es, illa tui. <br>
femina tela tulit Lernaeis atra venenis, <br>
&nbsp;&nbsp;&nbsp;&nbsp;&nbsp;ferre gravem lana vix satis apta colum, <br>
instruxitque manum clava domitrice ferarum<br>
&nbsp;&nbsp;&nbsp;&nbsp;&nbsp;vidit et in speculo coniugis arma sui.<br>
Haec tamen audieram; licuit non credere famae, <br>
&nbsp;&nbsp;&nbsp;&nbsp;&nbsp;et venit ad sensus mollis ab aure dolor.<br>
ante meos oculos adducitur advena paelex, <br>
&nbsp;&nbsp;&nbsp;&nbsp;&nbsp;nec mihi, quae patior, dissimulare licet! <br>
non sinis averti:  mediam captiva per urbem <br>
&nbsp;&nbsp;&nbsp;&nbsp;&nbsp;invitis oculis adspicienda venit. <br>
nec venit incultis captarum more capillis:<br>
&nbsp;&nbsp;&nbsp;&nbsp;&nbsp;fortunam vultu fassa decente suam<br>
ingreditur late lato spectabilis auro, <br>
&nbsp;&nbsp;&nbsp;&nbsp;&nbsp;qualiter in Phrygia tu quoque cultus eras;<br>
dat vultum populo sublimis ut Hercule victo:<br>
&nbsp;&nbsp;&nbsp;&nbsp;&nbsp;Oechaliam vivo stare parente putes;<br>
forsitan et pulsa Aetolide Deianira <br>
&nbsp;&nbsp;&nbsp;&nbsp;&nbsp;nomine deposito paelicis uxor erit, <br>
Eurytidosque Ioles Atque Aonii Alcidae <br>
&nbsp;&nbsp;&nbsp;&nbsp;&nbsp;turpia famosus corpora iunget Hymen. <br>
mens fugit admonitu, frigusque perambulat artus, <br>
&nbsp;&nbsp;&nbsp;&nbsp;&nbsp;et iacet in gremio languida facta manus. <br>
Me quoque cum multis, sed me sine crimine amasti;<br>
&nbsp;&nbsp;&nbsp;&nbsp;&nbsp;ne pigeat, pugnae bis tibi causa fui. <br>
cornua flens legit ripis Achelous in udis <br>
&nbsp;&nbsp;&nbsp;&nbsp;&nbsp;truncaque limosa tempora mersit aqua; <br>
semivir occubuit in letifero Eueno <br>
&nbsp;&nbsp;&nbsp;&nbsp;&nbsp;Nessus et infecit sanguis equinus aquas.<br>
sed quid ego haec refero?  scribenti nuntia venit <br>
&nbsp;&nbsp;&nbsp;&nbsp;&nbsp;fama virum tunicae tabe perire meae. <br>
ei mihi! quid feci?  quo me furor egit amantem? <br>
&nbsp;&nbsp;&nbsp;&nbsp;&nbsp;impia quid dubitas Deianira mori? <br>
An tuus in media coniunx lacerabitur Oeta, <br>
&nbsp;&nbsp;&nbsp;&nbsp;&nbsp;tu sceleris tanti causa superstes eris? <br>
siquid adhuc habeo facti, cur Herculis uxor <br>
&nbsp;&nbsp;&nbsp;&nbsp;&nbsp;credar, coniugii mors mea pignus erit.<br>
tu quoque cognosces in me, Meleagre, sororem! <br>
&nbsp;&nbsp;&nbsp;&nbsp;&nbsp;impia quid dubitas Deianira mori? <br>
Heu devota domus!  solio sedet Agrios alto; <br>
&nbsp;&nbsp;&nbsp;&nbsp;&nbsp;Oenea desertum nuda senecta premit;<br>
exulat ignotis Tydeus germanus in oris; <br>
&nbsp;&nbsp;&nbsp;&nbsp;&nbsp;alter fatali vivus in igne fuit;<br>
exegit ferrum sua per praecordia mater. <br>
&nbsp;&nbsp;&nbsp;&nbsp;&nbsp;impia quid dubitas Deianira mori? <br>
Deprecor hoc unum per iura sacerrima lecti, <br>
&nbsp;&nbsp;&nbsp;&nbsp;&nbsp;ne videar fatis insidiata tuis. <br>
Nessus, ut est avidum percussus harundine pectus, <br>
&nbsp;&nbsp;&nbsp;&nbsp;&nbsp;"hic," dixit, "vires sanguis amoris habet."<br>
illita Nesseo misi tibi texta veneno. <br>
&nbsp;&nbsp;&nbsp;&nbsp;&nbsp;impia quid dubitas Deianira mori? <br>
Iamque vale, seniorque pater germanaque Gorge<br>
&nbsp;&nbsp;&nbsp;&nbsp;&nbsp;et patria et patriae frater adempte tuae<br>
et tu lux oculis hodierna novissima nostris<br>
&nbsp;&nbsp;&nbsp;&nbsp;&nbsp;virque&#151;sed o possis!&#151;et puer Hylle, vale!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
