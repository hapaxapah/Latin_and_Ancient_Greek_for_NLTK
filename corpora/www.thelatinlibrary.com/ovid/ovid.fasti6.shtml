<html>
	<head>
		<title>
			Ovid: Fasti VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS FASTORUM LIBER SEXTVS
</p>

<P class=border></P>

<P>
Hic quoque mensis habet dubias in nomine causas:<BR>
&nbsp;&nbsp;&nbsp;&nbsp;&nbsp;quae placeat, positis omnibus ipse leges.<BR>
 facta canam; sed erunt qui me finxisse loquantur,<BR>
&nbsp;&nbsp;&nbsp;&nbsp;&nbsp;nullaque mortali numina visa putent.<BR>
 est deus in nobis, agitante calescimus illo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;impetus hic sacrae semina mentis habet:<BR>
 fas mihi praecipue voltus vidisse deorum,<BR>
&nbsp;&nbsp;&nbsp;&nbsp;&nbsp;vel quia sum vates, vel quia sacra cano.<BR>
 est nemus arboribus densum, secretus ab omni<BR>
&nbsp;&nbsp;&nbsp;&nbsp;&nbsp;voce locus, si non obstreperetur aquis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
 hic ego quaerebam coepti quae mensis origo<BR>
&nbsp;&nbsp;&nbsp;&nbsp;&nbsp;esset, et in cura nominis huius eram.<BR>
 ecce deas vidi, non quas praeceptor arandi<BR>
&nbsp;&nbsp;&nbsp;&nbsp;&nbsp;viderat, Ascraeas cum sequeretur oves;<BR>
 nec quas Priamides in aquosae vallibus Idae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;contulit: ex illis sed tamen una fuit,<BR>
 ex illis fuit una, sui germana mariti;<BR>
&nbsp;&nbsp;&nbsp;&nbsp;&nbsp;haec erat, agnovi, quae stat in arce Iovis.<BR>
 horrueram tacitoque animum pallore fatebar;<BR>
&nbsp;&nbsp;&nbsp;&nbsp;&nbsp;tum dea, quos fecit, sustulit ipsa metus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
 namque ait 'o vates, Romani conditor anni,<BR>
&nbsp;&nbsp;&nbsp;&nbsp;&nbsp;ause per exiguos magna referre modos,<BR>
 ius tibi fecisti numen caeleste videndi,<BR>
&nbsp;&nbsp;&nbsp;&nbsp;&nbsp;cum placuit numeris condere festa tuis:<BR>
 ne tamen ignores volgique errore traharis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;Iunius a nostro nomine nomen habet.<BR>
 est aliquid nupsisse Iovi, Iovis esse sororem:<BR>
&nbsp;&nbsp;&nbsp;&nbsp;&nbsp;fratre magis dubito glorier anne viro.<BR>
 si genus aspicitur, Saturnum prima parentem<BR>
&nbsp;&nbsp;&nbsp;&nbsp;&nbsp;feci, Saturni sors ego prima fui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
 a patre dicta meo quondam Saturnia Roma est:<BR>
&nbsp;&nbsp;&nbsp;&nbsp;&nbsp;haec illi a caelo proxima terra fuit.<BR>
 si torus in pretio est, dicor matrona Tonantis,<BR>
&nbsp;&nbsp;&nbsp;&nbsp;&nbsp;iunctaque Tarpeio sunt mea templa Iovi.<BR>
 an potuit Maio paelex dare nomina mensi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;hic honor in nobis invidiosus erit?<BR>
 cur igitur regina vocor princepsque dearum,<BR>
&nbsp;&nbsp;&nbsp;&nbsp;&nbsp;aurea cur dextrae sceptra dedere meae?<BR>
 an facient mensem luces, Lucinaque ab illis<BR>
&nbsp;&nbsp;&nbsp;&nbsp;&nbsp;dicar, et a nullo nomina mense traham?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
 tum me paeniteat posuisse fideliter iras<BR>
&nbsp;&nbsp;&nbsp;&nbsp;&nbsp;in genus Electrae Dardaniamque domum.<BR>
 causa duplex irae: rapto Ganymede dolebam,<BR>
&nbsp;&nbsp;&nbsp;&nbsp;&nbsp;forma quoque Idaeo iudice victa mea est.<BR>
 paeniteat quod non foveo Carthaginis arces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;cum mea sint illo currus et arma loco:<BR>
 paeniteat Sparten Argosque measque Mycenas<BR>
&nbsp;&nbsp;&nbsp;&nbsp;&nbsp;et veterem Latio subposuisse Samon:<BR>
 adde senem Tatium Iunonicolasque Faliscos,<BR>
&nbsp;&nbsp;&nbsp;&nbsp;&nbsp;quos ego Romanis succubuisse tuli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
 sed neque paeniteat, nec gens mihi carior ulla est:<BR>
&nbsp;&nbsp;&nbsp;&nbsp;&nbsp;hic colar, hic teneam cum Iove templa meo.<BR>
 ipse mihi Mavors "commendo moenia" dixit<BR>
&nbsp;&nbsp;&nbsp;&nbsp;&nbsp;"haec tibi: tu pollens urbe nepotis eris."<BR>
 dicta fides sequitur: centum celebramur in aris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;nec levior quovis est mihi mensis honor.<BR>
 nec tamen hunc nobis tantummodo praestat honorem<BR>
&nbsp;&nbsp;&nbsp;&nbsp;&nbsp;Roma: suburbani dant mihi munus idem.<BR>
 inspice quos habeat nemoralis Aricia fastos<BR>
&nbsp;&nbsp;&nbsp;&nbsp;&nbsp;et populus Laurens Lanuviumque meum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
 est illic mensis Iunonius. inspice Tibur<BR>
&nbsp;&nbsp;&nbsp;&nbsp;&nbsp;et Praenestinae moenia sacra deae,<BR>
 Iunonale leges tempus: nec Romulus illas<BR>
&nbsp;&nbsp;&nbsp;&nbsp;&nbsp;condidit, at nostri Roma nepotis erat.'<BR>
 finierat Iuno, respeximus: Herculis uxor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;stabat, et in voltu signa vigoris erant.<BR>
 'non ego, si toto mater me cedere caelo<BR>
&nbsp;&nbsp;&nbsp;&nbsp;&nbsp;iusserit, invita matre morabor' ait.<BR>
 'nunc quoque non luctor de nomine temporis huius:<BR>
&nbsp;&nbsp;&nbsp;&nbsp;&nbsp;blandior, et partes paene rogantis ago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 70</FONT><BR>
 remque mei iuris malim tenuisse precando:<BR>
&nbsp;&nbsp;&nbsp;&nbsp;&nbsp;et faveas causae forsitan ipse meae.<BR>
 aurea possedit socio Capitolia templo<BR>
&nbsp;&nbsp;&nbsp;&nbsp;&nbsp;mater et, ut debet, cum Iove summa tenet;<BR>
 at decus omne mihi contingit origine mensis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;unicus est, de quo sollicitamur, honor.<BR>
 quid grave, si titulum mensis, Romane, dedisti<BR>
&nbsp;&nbsp;&nbsp;&nbsp;&nbsp;Herculis uxori, posteritasque memor?<BR>
 haec quoque terra aliquid debet mihi nomine magni<BR>
&nbsp;&nbsp;&nbsp;&nbsp;&nbsp;coniugis: huc captas adpulit ille boves,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR>
 hic male defensus flammis et dote paterna<BR>
&nbsp;&nbsp;&nbsp;&nbsp;&nbsp;Cacus Aventinam sanguine tinxit humum.<BR>
 ad propiora vocor: populum digessit ab annis<BR>
&nbsp;&nbsp;&nbsp;&nbsp;&nbsp;Romulus, in partes distribuitque duas;<BR>
 haec dare consilium, pugnare paratior illa est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR>
&nbsp;&nbsp;&nbsp;&nbsp;&nbsp;haec aetas bellum suadet, at illa gerit.<BR>
 sic statuit, mensesque nota secrevit eadem:<BR>
&nbsp;&nbsp;&nbsp;&nbsp;&nbsp;Iunius est iuvenum; qui fuit ante, senum.'<BR>
 dixit; et in litem studio certaminis issent,<BR>
&nbsp;&nbsp;&nbsp;&nbsp;&nbsp;atque ira pietas dissimulata foret:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR>
 venit Apollinea longas Concordia lauro<BR>
&nbsp;&nbsp;&nbsp;&nbsp;&nbsp;nexa comas, placidi numen opusque ducis.<BR>
 haec ubi narravit Tatium fortemque Quirinum<BR>
&nbsp;&nbsp;&nbsp;&nbsp;&nbsp;binaque cum populis regna coisse suis,<BR>
 et lare communi soceros generosque receptos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR>
&nbsp;&nbsp;&nbsp;&nbsp;&nbsp;'his nomen iunctis Iunius' inquit 'habet.'<BR>
 dicta triplex causa est. at vos ignoscite, divae:<BR>
&nbsp;&nbsp;&nbsp;&nbsp;&nbsp;res est arbitrio non dirimenda meo.<BR>
 ite pares a me. perierunt iudice formae<BR>
&nbsp;&nbsp;&nbsp;&nbsp;&nbsp;Pergama: plus laedunt, quam iuvat una, duae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>100</FONT>

</P>

<P>

1. H K : IVN : N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>100a</FONT>

</P>

<P>

 Prima dies tibi, Carna, datur. dea cardinis haec est:<BR>
&nbsp;&nbsp;&nbsp;&nbsp;&nbsp;numine clausa aperit, claudit aperta suo.<BR>
 unde datas habeat vires, obscurior aevo<BR>
&nbsp;&nbsp;&nbsp;&nbsp;&nbsp;fama; sed e nostro carmine certus eris.<BR>
 adiacet antiquus Tiberino lucus Alerni:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>105</FONT><BR>
&nbsp;&nbsp;&nbsp;&nbsp;&nbsp;pontifices illuc nunc quoque sacra ferunt.<BR>
 inde sata est nymphe (Cranaen dixere priores)<BR>
&nbsp;&nbsp;&nbsp;&nbsp;&nbsp;nequiquam multis saepe petita procis.<BR>
 rura sequi iaculisque feras agitare solebat,<BR>
&nbsp;&nbsp;&nbsp;&nbsp;&nbsp;nodosasque cava tendere valle plagas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>110</FONT><BR>
 non habuit pharetram, Phoebi tamen esse sororem<BR>
&nbsp;&nbsp;&nbsp;&nbsp;&nbsp;credebant, nec erat, Phoebe, pudenda tibi.<BR>
 huic aliquis iuvenum dixisset amantia verba,<BR>
&nbsp;&nbsp;&nbsp;&nbsp;&nbsp;reddebat tales protinus illa sonos:<BR>
 'haec loca lucis habent nimis, et cum luce pudoris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>115</FONT><BR>
&nbsp;&nbsp;&nbsp;&nbsp;&nbsp;si secreta magis ducis in antra, sequor.'<BR>
 credulus ante ut iit, frutices haec nacta resistit,<BR>
&nbsp;&nbsp;&nbsp;&nbsp;&nbsp;et latet et nullo est invenienda modo.<BR>
 viderat hanc Ianus, visaeque cupidine captus<BR>
&nbsp;&nbsp;&nbsp;&nbsp;&nbsp;ad duram verbis mollibus usus erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>120</FONT><BR>
 nympha iubet quaeri de more remotius antrum,<BR>
&nbsp;&nbsp;&nbsp;&nbsp;&nbsp;utque comes sequitur, destituitque ducem.<BR>
 stulta! videt Ianus quae post sua terga gerantur:<BR>
&nbsp;&nbsp;&nbsp;&nbsp;&nbsp;nil agis, et latebras respicit ille tuas.<BR>
 nil agis, en! dixi: nam te sub rupe latentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>125</FONT><BR>
&nbsp;&nbsp;&nbsp;&nbsp;&nbsp;occupat amplexu, speque potitus ait<BR>
 'ius pro concubitu nostro tibi cardinis esto:<BR>
&nbsp;&nbsp;&nbsp;&nbsp;&nbsp;hoc pretium positae virginitatis habe.'<BR>
 sic fatus spinam, qua tristes pellere posset<BR>
&nbsp;&nbsp;&nbsp;&nbsp;&nbsp;a foribus noxas (haec erat alba) dedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>130</FONT><BR>
 sunt avidae volucres, non quae Phineia mensis<BR>
&nbsp;&nbsp;&nbsp;&nbsp;&nbsp;guttura fraudabant, sed genus inde trahunt:<BR>
 grande caput, stantes oculi, rostra apta rapinis;<BR>
&nbsp;&nbsp;&nbsp;&nbsp;&nbsp;canities pennis, unguibus hamus inest;<BR>
 nocte volant puerosque petunt nutricis egentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>135</FONT><BR>
&nbsp;&nbsp;&nbsp;&nbsp;&nbsp;et vitiant cunis corpora rapta suis;<BR>
 carpere dicuntur lactentia viscera rostris,<BR>
&nbsp;&nbsp;&nbsp;&nbsp;&nbsp;et plenum poto sanguine guttur habent.<BR>
 est illis strigibus nomen; sed nominis huius<BR>
&nbsp;&nbsp;&nbsp;&nbsp;&nbsp;causa quod horrenda stridere nocte solent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>140</FONT><BR>
 sive igitur nascuntur aves, seu carmine fiunt<BR>
&nbsp;&nbsp;&nbsp;&nbsp;&nbsp;neniaque in volucres Marsa figurat anus,<BR>
 in thalamos venere Procae: Proca natus in illis<BR>
&nbsp;&nbsp;&nbsp;&nbsp;&nbsp;praeda recens avium quinque diebus erat,<BR>
 pectoraque exsorbent avidis infantia linguis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>145</FONT><BR>
&nbsp;&nbsp;&nbsp;&nbsp;&nbsp;at puer infelix vagit opemque petit.<BR>
 territa voce sui nutrix accurrit alumni,<BR>
&nbsp;&nbsp;&nbsp;&nbsp;&nbsp;et rigido sectas invenit ungue genas.<BR>
 quid faceret? color oris erat qui frondibus olim<BR>
&nbsp;&nbsp;&nbsp;&nbsp;&nbsp;esse solet seris, quas nova laesit hiems.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>150</FONT><BR>
 pervenit ad Cranaen, et rem docet. illa 'timorem<BR>
&nbsp;&nbsp;&nbsp;&nbsp;&nbsp;pone: tuus sospes' dixit 'alumnus erit.'<BR>
 venerat ad cunas; flebant materque paterque:<BR>
&nbsp;&nbsp;&nbsp;&nbsp;&nbsp;'sistite vos lacrimas, ipsa medebor' ait.<BR>
 protinus arbutea postes ter in ordine tangit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>155</FONT><BR>
&nbsp;&nbsp;&nbsp;&nbsp;&nbsp;fronde, ter arbutea limina fronde notat,<BR>
 spargit aquis aditus (et aquae medicamen habebant)<BR>
&nbsp;&nbsp;&nbsp;&nbsp;&nbsp;extaque de porca cruda bimenstre tenet,<BR>
 atque ita 'noctis aves, extis puerilibus' inquit<BR>
&nbsp;&nbsp;&nbsp;&nbsp;&nbsp;'parcite: pro parvo victima parva cadit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>160</FONT><BR>
 cor pro corde, precor, pro fibris sumite fibras:<BR>
&nbsp;&nbsp;&nbsp;&nbsp;&nbsp;hanc animam vobis pro meliore damus.'<BR>
 sic ubi libavit, prosecta sub aethere ponit,<BR>
&nbsp;&nbsp;&nbsp;&nbsp;&nbsp;quique adsint sacris respicere illa vetat:<BR>
 virgaque Ianalis de spina subditur alba,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>165</FONT><BR>
&nbsp;&nbsp;&nbsp;&nbsp;&nbsp;qua lumen thalamis parva fenestra dabat.<BR>
 post illud nec aves cunas violasse feruntur,<BR>
&nbsp;&nbsp;&nbsp;&nbsp;&nbsp;et rediit puero qui fuit ante color.<BR>
 Pinguia cur illis gustentur larda Kalendis<BR>
&nbsp;&nbsp;&nbsp;&nbsp;&nbsp;mixtaque cum calido sit faba farre rogas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>170</FONT><BR>
 prisca dea est, aliturque cibis quibus ante solebat,<BR>
&nbsp;&nbsp;&nbsp;&nbsp;&nbsp;nec petit adscitas luxuriosa dapes.<BR>
 piscis adhuc illi populo sine fraude natabat,<BR>
&nbsp;&nbsp;&nbsp;&nbsp;&nbsp;ostreaque in conchis tuta fuere suis;<BR>
 nec Latium norat quam praebet Ionia dives&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>175</FONT><BR>
&nbsp;&nbsp;&nbsp;&nbsp;&nbsp;nec quae Pygmaeo sanguine gaudet avis;<BR>
 et praeter pennas nihil in pavone placebat,<BR>
&nbsp;&nbsp;&nbsp;&nbsp;&nbsp;nec tellus captas miserat arte feras.<BR>
 sus erat in pretio, caesa sue festa colebant;<BR>
&nbsp;&nbsp;&nbsp;&nbsp;&nbsp;terra fabas tantum duraque farra dabat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>180</FONT><BR>
 quae duo mixta simul sextis quicumque Kalendis<BR>
&nbsp;&nbsp;&nbsp;&nbsp;&nbsp;ederit, huic laedi viscera posse negant.<BR>
 Arce quoque in summa Iunoni templa Monetae<BR>
&nbsp;&nbsp;&nbsp;&nbsp;&nbsp;ex voto memorant facta, Camille, tuo.<BR>
 ante domus Manli fuerat, qui Gallica quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>185</FONT><BR>
&nbsp;&nbsp;&nbsp;&nbsp;&nbsp;a Capitolino reppulit arma Iove.<BR>
 quam bene, di magni, pugna cecidisset in illa<BR>
&nbsp;&nbsp;&nbsp;&nbsp;&nbsp;defensor solii, Iuppiter alte, tui!<BR>
 vixit, ut occideret damnatus crimine regni:<BR>
&nbsp;&nbsp;&nbsp;&nbsp;&nbsp;hunc illi titulum longa senecta dabat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>190</FONT><BR>
 Lux eadem Marti festa est, quem prospicit extra<BR>
&nbsp;&nbsp;&nbsp;&nbsp;&nbsp;adpositum Tectae porta Capena Viae.<BR>
 te quoque, Tempestas, meritam delubra fatemur,<BR>
&nbsp;&nbsp;&nbsp;&nbsp;&nbsp;cum paene est Corsis obruta classis aquis.<BR>
 haec hominum monimenta patent: si quaeritis astra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>195</FONT><BR>
&nbsp;&nbsp;&nbsp;&nbsp;&nbsp;tunc oritur magni praepes adunca Iovis.

</P>

<P>

2. A F&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>196a</FONT>

</P>

<P>

 Postera lux Hyadas, Taurinae cornua frontis,<BR>
&nbsp;&nbsp;&nbsp;&nbsp;&nbsp;evocat, et multa terra madescit aqua.

</P>

<P>

3. B C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>198a</FONT>

</P>

<P>

 Mane ubi bis fuerit Phoebusque iteraverit ortus<BR>
&nbsp;&nbsp;&nbsp;&nbsp;&nbsp;factaque erit posito rore bis uda seges,<BR>
 hac sacrata die Tusco Bellona duello<BR>
&nbsp;&nbsp;&nbsp;&nbsp;&nbsp;dicitur, et Latio prospera semper adest.<BR>
 Appius est auctor, Pyrrho qui pace negata<BR>
&nbsp;&nbsp;&nbsp;&nbsp;&nbsp;multum animo vidit, lumine cas erat.<BR>
 prospicit a templo summum brevis area Circum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>205</FONT><BR>
&nbsp;&nbsp;&nbsp;&nbsp;&nbsp;est ibi non parvae parva columna notae;<BR>
 hinc solet hasta manu, belli praenuntia, mitti,<BR>
&nbsp;&nbsp;&nbsp;&nbsp;&nbsp;in regem et gentes cum placet arma capi.

</P>

<P>

4. C C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>208a</FONT>

</P>

<P>

 Altera pars Circi Custode sub Hercule tuta est,<BR>
&nbsp;&nbsp;&nbsp;&nbsp;&nbsp;quod deus Euboico carmine munus habet.<BR>
 muneris est tempus qui Nonas Lucifer ante est;<BR>
&nbsp;&nbsp;&nbsp;&nbsp;&nbsp;si titulum quaeris, Sulla probavit opus.

</P>

<P>

5. D NON : N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>212a</FONT>

</P>

<P>

 Quaerebam Nonas Sanco Fidione referrem<BR>
&nbsp;&nbsp;&nbsp;&nbsp;&nbsp;an tibi, Semo pater; tum mihi Sancus ait:<BR>
 'cuicumque ex istis dederis, ego munus habebo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>215</FONT><BR>
&nbsp;&nbsp;&nbsp;&nbsp;&nbsp;nomina terna fero: sic voluere Cures.'<BR>
 hunc igitur veteres donarunt aede Sabini,<BR>
&nbsp;&nbsp;&nbsp;&nbsp;&nbsp;inque Quirinali constituere iugo.

</P>

<P>

6. E N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>218a</FONT>

</P>

<P>

Est mihi, sitque, precor, nostris diuturnior annis,<BR>
&nbsp;&nbsp;&nbsp;&nbsp;&nbsp;filia, qua felix sospite semper ero.<BR>
 hanc ego cum vellem genero dare, tempora taedis<BR>
&nbsp;&nbsp;&nbsp;&nbsp;&nbsp;apta requirebam, quaeque cavenda forent:<BR>
 tum mihi post sacras monstratus Iunius Idus<BR>
&nbsp;&nbsp;&nbsp;&nbsp;&nbsp;utilis et nuptis, utilis esse viris,<BR>
 primaque pars huius thalamis aliena reperta est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>225</FONT><BR>
&nbsp;&nbsp;&nbsp;&nbsp;&nbsp;nam mihi sic coniunx sancta Dialis ait:<BR>
 'donec ab Iliaca placidus purgamina Vesta<BR>
&nbsp;&nbsp;&nbsp;&nbsp;&nbsp;detulerit flavis in mare Thybris aquis,<BR>
 non mihi detonso crinem depectere buxo,<BR>
&nbsp;&nbsp;&nbsp;&nbsp;&nbsp;non ungues ferro subsecuisse licet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>230</FONT><BR>
 non tetigisse virum, quamvis Iovis ille sacerdos,<BR>
&nbsp;&nbsp;&nbsp;&nbsp;&nbsp;quamvis perpetua sit mihi lege datus.<BR>
 tu quoque ne propera: melius tua filia nubet<BR>
&nbsp;&nbsp;&nbsp;&nbsp;&nbsp;ignea cum pura Vesta nitebit humo.'

</P>

<P>
<BR>
7. F N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>234a</FONT>

</P>

<P>

 Tertia post Nonas removere Lycaona Phoebe<BR>
&nbsp;&nbsp;&nbsp;&nbsp;&nbsp;fertur, et a tergo non habet Ursa metum.<BR>
 tunc ego me memini ludos in gramine Campi<BR>
&nbsp;&nbsp;&nbsp;&nbsp;&nbsp;aspicere et dici, lubrice Thybri, tuos.<BR>
 festa dies illis qui lina madentia ducunt,<BR>
&nbsp;&nbsp;&nbsp;&nbsp;&nbsp;quique tegunt parvis aera recurva cibis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>240</FONT>

</P>

<P>

8. G N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>240a</FONT>

</P>

<P>

 Mens quoque numen habet: Mentis delubra videmus<BR>
&nbsp;&nbsp;&nbsp;&nbsp;&nbsp;vota metu belli, perfide Poene, tui.<BR>
 Poene, rebellaras, et leto consulis omnes<BR>
&nbsp;&nbsp;&nbsp;&nbsp;&nbsp;attoniti Mauras pertimuere manus.<BR>
 spem metus expulerat, cum Menti vota senatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>245</FONT><BR>
&nbsp;&nbsp;&nbsp;&nbsp;&nbsp;suscipit, et melior protinus illa venit.<BR>
 aspicit instantes mediis sex lucibus Idus<BR>
&nbsp;&nbsp;&nbsp;&nbsp;&nbsp;illa dies qua sunt vota soluta deae.

</P>

<P>

9. H VEST : N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>248a</FONT>

</P>

<P>

 Vesta, fave: tibi nunc operata resolvimus ora,<BR>
&nbsp;&nbsp;&nbsp;&nbsp;&nbsp;ad tua si nobis sacra venire licet.<BR>
 in prece totus eram: caelestia numina sensi,<BR>
&nbsp;&nbsp;&nbsp;&nbsp;&nbsp;lactaque purpurea luce refulsit humus.<BR>
 non equidem vidi (valeant mendacia vatum)<BR>
&nbsp;&nbsp;&nbsp;&nbsp;&nbsp;te, dea, nec fueras aspicienda viro;<BR>
 sed quae nescieram quorumque errore tenebar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>255</FONT><BR>
&nbsp;&nbsp;&nbsp;&nbsp;&nbsp;cognita sunt nullo praecipiente mihi.<BR>
 dena quater memorant habuisse Parilia Romam,<BR>
&nbsp;&nbsp;&nbsp;&nbsp;&nbsp;cum flammae custos aede recepta dea est,<BR>
 regis opus placidi, quo non metuentius ullum<BR>
&nbsp;&nbsp;&nbsp;&nbsp;&nbsp;numinis ingenium terra Sabina tulit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>260</FONT><BR>
 quae nunc aere vides, stipula tum tecta videres,<BR>
&nbsp;&nbsp;&nbsp;&nbsp;&nbsp;et paries lento vimine textus erat.<BR>
 hic locus exiguus, qui sustinet Atria Vestae,<BR>
&nbsp;&nbsp;&nbsp;&nbsp;&nbsp;tunc erat intonsi regia magna Numae;<BR>
 forma tamen templi, quae nunc manet, ante fuisse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>265</FONT><BR>
&nbsp;&nbsp;&nbsp;&nbsp;&nbsp;dicitur, et formae causa probanda subest.<BR>
 Vesta eadem est et terra: subest vigil ignis utrique:<BR>
&nbsp;&nbsp;&nbsp;&nbsp;&nbsp;significant sedem terra focusque suam.<BR>
 terra pilae similis, nullo fulcimine nixa,<BR>
&nbsp;&nbsp;&nbsp;&nbsp;&nbsp;aere subiecto tam grave pendet onus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>270</FONT><BR>
 ipsa volubilitas libratum sustinet orbem,<BR>
&nbsp;&nbsp;&nbsp;&nbsp;&nbsp;quique premat partes angulus omnis abest:<BR>
 cumque sit in media rerum regione locata,<BR>
&nbsp;&nbsp;&nbsp;&nbsp;&nbsp;ut tangat nullum plusve minusve latus,<BR>
 ni convexa foret, parti vicinior esset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>275</FONT><BR>
&nbsp;&nbsp;&nbsp;&nbsp;&nbsp;nec medium terram mundus haberet onus.<BR>
 arte Syracosia suspensus in aere clauso<BR>
&nbsp;&nbsp;&nbsp;&nbsp;&nbsp;stat globus, immensi parva figura poli,<BR>
 et quantum a summis, tantum secessit ab imis<BR>
&nbsp;&nbsp;&nbsp;&nbsp;&nbsp;terra; quod ut fiat forma rotunda facit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>280</FONT><BR>
 par facies templi; nullus procurrit in illo<BR>
&nbsp;&nbsp;&nbsp;&nbsp;&nbsp;angulus, a pluvio vindicat imbre tholus.<BR>
 cur sit virginibus, quaeris, dea culta ministris?<BR>
&nbsp;&nbsp;&nbsp;&nbsp;&nbsp;inveniam causas hac quoque parte suas.<BR>
 ex Ope Iunonem memorant Cereremque creatas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>285</FONT><BR>
&nbsp;&nbsp;&nbsp;&nbsp;&nbsp;semine Saturni; tertia Vesta fuit.<BR>
 utraque nupserunt, ambae peperisse feruntur;<BR>
&nbsp;&nbsp;&nbsp;&nbsp;&nbsp;de tribus impatiens restitit una viri.<BR>
 quid mirum, virgo si virgine laeta ministra<BR>
&nbsp;&nbsp;&nbsp;&nbsp;&nbsp;admittit castas ad sua sacra manus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>290</FONT><BR>
 nec tu aliud Vestam quam vivam intellege flammam;<BR>
&nbsp;&nbsp;&nbsp;&nbsp;&nbsp;nataque de flamma corpora nulla vides.<BR>
 iure igitur virgo est, quae semina nulla remittit<BR>
&nbsp;&nbsp;&nbsp;&nbsp;&nbsp;nec capit, et comites virginitatis amat.<BR>
 esse diu stultus Vestae simulacra putavi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>295</FONT><BR>
&nbsp;&nbsp;&nbsp;&nbsp;&nbsp;mox didici curvo nulla subesse tholo.<BR>
 ignis inexstinctus templo celatur in illo:<BR>
&nbsp;&nbsp;&nbsp;&nbsp;&nbsp;effigiem nullam Vesta nec ignis habet.<BR>
 stat vi terra sua: vi stando Vesta vocatur;<BR>
&nbsp;&nbsp;&nbsp;&nbsp;&nbsp;causaque par Grai nominis esse potest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>300</FONT><BR>
 at focus a flammis et quod fovet omnia dictus;<BR>
&nbsp;&nbsp;&nbsp;&nbsp;&nbsp;qui tamen in primis aedibus ante fuit.<BR>
 hinc quoque vestibulum dici reor; inde precando<BR>
&nbsp;&nbsp;&nbsp;&nbsp;&nbsp;praefamur Vestam, quae loca prima tenet.<BR>
 Ante focos olim scamnis considere longis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>305</FONT><BR>
&nbsp;&nbsp;&nbsp;&nbsp;&nbsp;mos erat, et mensae credere adesse deos;<BR>
 nunc quoque, cum fiunt antiquae sacra Vacunae,<BR>
&nbsp;&nbsp;&nbsp;&nbsp;&nbsp;ante Vacunales stantque sedentque focos.<BR>
 venit in hos annos aliquid de more vetusto:<BR>
&nbsp;&nbsp;&nbsp;&nbsp;&nbsp;fert missos Vestae pura patella cibos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>310</FONT><BR>
 Ecce coronatis panis dependet asellis,<BR>
&nbsp;&nbsp;&nbsp;&nbsp;&nbsp;et velant scabras florida serta molas.<BR>
 sola prius furnis torrebant farra coloni<BR>
&nbsp;&nbsp;&nbsp;&nbsp;&nbsp;(et Fornacali sunt sua sacra deae):<BR>
 subpositum cineri panem focus ipse parabat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>315</FONT><BR>
&nbsp;&nbsp;&nbsp;&nbsp;&nbsp;strataque erat tepido tegula quassa solo.<BR>
 inde focum servat pistor dominamque focorum<BR>
&nbsp;&nbsp;&nbsp;&nbsp;&nbsp;et quae pumiceas versat asella molas.<BR>
 praeteream referamne tuum, rubicunde Priape,<BR>
&nbsp;&nbsp;&nbsp;&nbsp;&nbsp;dedecus? est multi fabula parva ioci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>320</FONT><BR>
 turrigera frontem Cybele redimita corona<BR>
&nbsp;&nbsp;&nbsp;&nbsp;&nbsp;convocat aeternos ad sua festa deos;<BR>
 convocat et satyros et, rustica numina, nymphas;<BR>
&nbsp;&nbsp;&nbsp;&nbsp;&nbsp;Silenus, quamvis nemo vocarat, adest.<BR>
 nec licet et longum est epulas narrare deorum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>325</FONT><BR>
&nbsp;&nbsp;&nbsp;&nbsp;&nbsp;in multo nox est pervigilata mero.<BR>
 hi temere errabant in opacae vallibus Idae,<BR>
&nbsp;&nbsp;&nbsp;&nbsp;&nbsp;pars iacet et molli gramine membra levat;<BR>
 hi ludunt, hos somnus habet; pars bracchia nectit<BR>
&nbsp;&nbsp;&nbsp;&nbsp;&nbsp;et viridem celeri ter pede pulsat humum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>330</FONT><BR>
 Vesta iacet placidamque capit secura quietem,<BR>
&nbsp;&nbsp;&nbsp;&nbsp;&nbsp;sicut erat, positum caespite fulta caput.<BR>
 at ruber hortorum custos nymphasque deasque<BR>
&nbsp;&nbsp;&nbsp;&nbsp;&nbsp;captat, et errantes fertque refertque pedes;<BR>
 aspicit et Vestam: dubium nymphamne putarit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>335</FONT><BR>
&nbsp;&nbsp;&nbsp;&nbsp;&nbsp;an scierit Vestam, scisse sed ipse negat.<BR>
 spem capit obscenam, furtimque accedere temptat,<BR>
&nbsp;&nbsp;&nbsp;&nbsp;&nbsp;et fert suspensos corde micante gradus.<BR>
 forte senex, quo vectus erat, Silenus asellum<BR>
&nbsp;&nbsp;&nbsp;&nbsp;&nbsp;liquerat ad ripas lene sonantis aquae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>340</FONT><BR>
 ibat ut inciperet longi deus Hellesponti,<BR>
&nbsp;&nbsp;&nbsp;&nbsp;&nbsp;intempestivo cum rudit ille sono.<BR>
 territa voce gravi surgit dea; convolat omnis<BR>
&nbsp;&nbsp;&nbsp;&nbsp;&nbsp;turba, per infestas effugit ille manus.<BR>
 Lampsacos hoc animal solita est mactare Priapo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>345</FONT><BR>
&nbsp;&nbsp;&nbsp;&nbsp;&nbsp;'apta' canens 'flammis indicis exta damus.'<BR>
 quem tu, diva, memor de pane monilibus ornas;<BR>
&nbsp;&nbsp;&nbsp;&nbsp;&nbsp;cessat opus, vacuae conticuere molae.<BR>
 Nomine quam pretio celebratior arce Tonantis<BR>
&nbsp;&nbsp;&nbsp;&nbsp;&nbsp;dicam Pistoris quid velit ara Iovis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>350</FONT><BR>
 cincta premebantur trucibus Capitolia Gallis:<BR>
&nbsp;&nbsp;&nbsp;&nbsp;&nbsp;fecerat obsidio iam diuturna famem.<BR>
 Iuppiter, ad solium superis regale vocatis,<BR>
&nbsp;&nbsp;&nbsp;&nbsp;&nbsp;'incipe' ait Marti; protinus ille refert:<BR>
 'scilicet ignotum est quae sit fortuna malorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>355</FONT><BR>
&nbsp;&nbsp;&nbsp;&nbsp;&nbsp;et dolor hic animi voce querentis eget.<BR>
 si tamen ut referam breviter mala iuncta pudori<BR>
&nbsp;&nbsp;&nbsp;&nbsp;&nbsp;exigis, Alpino Roma sub hoste iacet.<BR>
 haec est cui fuerat promissa potentia rerum,<BR>
&nbsp;&nbsp;&nbsp;&nbsp;&nbsp;Iuppiter? hanc terris impositurus eras?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>360</FONT><BR>
 iamque suburbanos Etruscaque contudit arma:<BR>
&nbsp;&nbsp;&nbsp;&nbsp;&nbsp;spes erat in cursu: nunc lare pulsa suo est.<BR>
 vidimus ornatos aerata per atria picta<BR>
&nbsp;&nbsp;&nbsp;&nbsp;&nbsp;veste triumphales occubuisse senes;<BR>
 vidimus Iliacae transferri pignora Vestae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>365</FONT><BR>
&nbsp;&nbsp;&nbsp;&nbsp;&nbsp;sede: putant aliquos scilicet esse deos.<BR>
 at si respicerent qua vos habitatis in arce<BR>
&nbsp;&nbsp;&nbsp;&nbsp;&nbsp;totque domos vestras obsidione premi,<BR>
 nil opis in cura scirent superesse deorum,<BR>
&nbsp;&nbsp;&nbsp;&nbsp;&nbsp;et data sollicita tura perire manu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>370</FONT><BR>
 atque utinam pugnae pateat locus; arma capessant,<BR>
&nbsp;&nbsp;&nbsp;&nbsp;&nbsp;et, si non poterunt exsuperare, cadant.<BR>
 nunc inopes victus ignavaque fata timentes<BR>
&nbsp;&nbsp;&nbsp;&nbsp;&nbsp;monte suo clausos barbara turba premit.'<BR>
 tunc Venus et lituo pulcher trabeaque Quirinus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>375</FONT><BR>
&nbsp;&nbsp;&nbsp;&nbsp;&nbsp;Vestaque pro Latio multa locuta suo est.<BR>
 'publica' respondit 'cura est pro moenibus istis'<BR>
&nbsp;&nbsp;&nbsp;&nbsp;&nbsp;Iuppiter 'et poenas Gallia victa dabit.<BR>
 tu modo, quae desunt fruges, superesse putentur<BR>
&nbsp;&nbsp;&nbsp;&nbsp;&nbsp;effice, nec sedes desere, Vesta, tuas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 380</FONT><BR>
 quodcumque est solidae Cereris, cava machina frangat,<BR>
&nbsp;&nbsp;&nbsp;&nbsp;&nbsp;mollitamque manu duret in igne focus.'<BR>
 iusserat, et fratris virgo Saturnia iussis<BR>
&nbsp;&nbsp;&nbsp;&nbsp;&nbsp;adnuit, et mediae tempora noctis erant.<BR>
 iam ducibus somnum dederat labor. increpat illos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>385</FONT><BR>
&nbsp;&nbsp;&nbsp;&nbsp;&nbsp;Iuppiter et sacro quid velit ore docet:<BR>
 'surgite, et in medios de summis arcibus hostes<BR>
&nbsp;&nbsp;&nbsp;&nbsp;&nbsp;mittite, quam minime mittere voltis, opem.'<BR>
 somnus abit, quaeruntque, novis ambagibus acti,<BR>
&nbsp;&nbsp;&nbsp;&nbsp;&nbsp;tradere quam nolint et iubeantur opem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>390</FONT><BR>
 esse Ceres visa est; iaciunt Cerialia dona:<BR>
&nbsp;&nbsp;&nbsp;&nbsp;&nbsp;iacta super galeas scutaque longa sonant.<BR>
 posse fame vinci spes excidit: hoste repulso<BR>
&nbsp;&nbsp;&nbsp;&nbsp;&nbsp;candida Pistori ponitur ara Iovi.<BR>
 Forte revertebar festis Vestalibus illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>395</FONT><BR>
&nbsp;&nbsp;&nbsp;&nbsp;&nbsp;quae Nova Romano nunc Via iuncta foro est:<BR>
 huc pede matronam nudo descendere vidi;<BR>
&nbsp;&nbsp;&nbsp;&nbsp;&nbsp;obstipui tacitus sustinuique gradum.<BR>
 sensit anus vicina loci, iussumque sedere<BR>
&nbsp;&nbsp;&nbsp;&nbsp;&nbsp;adloquitur, quatiens voce tremente caput:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>400</FONT><BR>
 'hoc, ubi nunc fora sunt, udae tenuere paludes;<BR>
&nbsp;&nbsp;&nbsp;&nbsp;&nbsp;amne redundatis fossa madebat aquis.<BR>
 Curtius ille lacus, siccas qui sustinet aras,<BR>
&nbsp;&nbsp;&nbsp;&nbsp;&nbsp;nunc solida est tellus, sed lacus ante fuit;<BR>
 qua Velabra solent in Circum ducere pompas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>405</FONT><BR>
&nbsp;&nbsp;&nbsp;&nbsp;&nbsp;nil praeter salices cassaque canna fuit:<BR>
 saepe suburbanas rediens conviva per undas<BR>
&nbsp;&nbsp;&nbsp;&nbsp;&nbsp;cantat et ad nautas ebria verba iacit.<BR>
 nondum conveniens diversis iste figuris<BR>
&nbsp;&nbsp;&nbsp;&nbsp;&nbsp;nomen ab averso ceperat amne deus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>410</FONT><BR>
 hic quoque lucus erat iuncis et harundine densus<BR>
&nbsp;&nbsp;&nbsp;&nbsp;&nbsp;et pede velato non adeunda palus.<BR>
 stagna recesserunt et aquas sua ripa coercet,<BR>
&nbsp;&nbsp;&nbsp;&nbsp;&nbsp;siccaque nunc tellus: mos tamen ille manet.'<BR>
 reddiderat causam. 'valeas, anus optima' dixi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>415</FONT><BR>
&nbsp;&nbsp;&nbsp;&nbsp;&nbsp;'quod superest aevi molle sit omne tui.'<BR>
 Cetera iam pridem didici puerilibus annis,<BR>
&nbsp;&nbsp;&nbsp;&nbsp;&nbsp;non tamen idcirco praetereunda mihi.<BR>
 moenia Dardanides nuper nova fecerat Ilus<BR>
&nbsp;&nbsp;&nbsp;&nbsp;&nbsp;(Ilus adhuc Asiae dives habebat opes);&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>420</FONT><BR>
 creditur armiferae signum caeleste Minervae<BR>
&nbsp;&nbsp;&nbsp;&nbsp;&nbsp;urbis in Iliacae desiluisse iuga.<BR>
 cura videre fuit: vidi templumque locumque;<BR>
&nbsp;&nbsp;&nbsp;&nbsp;&nbsp;hoc superest illi, Pallada Roma tenet.<BR>
 consulitur Smintheus, lucoque obscurus opaco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>425</FONT><BR>
&nbsp;&nbsp;&nbsp;&nbsp;&nbsp;hos non mentito reddidit ore sonos:<BR>
 'aetheriam servate deam, servabitis urbem:<BR>
&nbsp;&nbsp;&nbsp;&nbsp;&nbsp;imperium secum transferet illa loci.'<BR>
 servat et inclusam summa tenet Ilus in arce,<BR>
&nbsp;&nbsp;&nbsp;&nbsp;&nbsp;curaque ad heredem Laomedonta redit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>430</FONT><BR>
 sub Priamo servata parum: sic ipsa volebat,<BR>
&nbsp;&nbsp;&nbsp;&nbsp;&nbsp;ex quo iudicio forma revicta sua est.<BR>
 seu gener Adrasti, seu furtis aptus Ulixes,<BR>
&nbsp;&nbsp;&nbsp;&nbsp;&nbsp;seu fuit Aeneas, eripuisse ferunt;<BR>
 auctor in incerto, res est Romana: tuetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>435</FONT><BR>
&nbsp;&nbsp;&nbsp;&nbsp;&nbsp;Vesta, quod assiduo lumine cuncta videt.<BR>
 heu quantum timuere patres, quo tempore Vesta<BR>
&nbsp;&nbsp;&nbsp;&nbsp;&nbsp;arsit et est tectis obruta paene suis!<BR>
 flagrabant sancti sceleratis ignibus ignes,<BR>
&nbsp;&nbsp;&nbsp;&nbsp;&nbsp;mixtaque erat flammae flamma profana piae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>440</FONT><BR>
 attonitae flebant demisso crine ministrae:<BR>
&nbsp;&nbsp;&nbsp;&nbsp;&nbsp;abstulerat vires corporis ipse timor.<BR>
 provolat in medium, et magna 'succurrite' voce,<BR>
&nbsp;&nbsp;&nbsp;&nbsp;&nbsp;'non est auxilium flere' Metellus ait.<BR>
 'pignora virgineis fatalia tollite palmis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>445</FONT><BR>
&nbsp;&nbsp;&nbsp;&nbsp;&nbsp;non ea sunt voto, sed rapienda manu.<BR>
 me miserum! dubitatis?' ait. dubitare videbat<BR>
&nbsp;&nbsp;&nbsp;&nbsp;&nbsp;et pavidas posito procubuisse genu.<BR>
 haurit aquas, tollensque manus 'ignoscite', dixit<BR>
&nbsp;&nbsp;&nbsp;&nbsp;&nbsp;'sacra: vir intrabo non adeunda viro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>450</FONT><BR>
 si scelus est, in me commissi poena redundet:<BR>
&nbsp;&nbsp;&nbsp;&nbsp;&nbsp;sit capitis damno Roma soluta mei.'<BR>
 dixit, et inrupit: factum dea rapta probavit,<BR>
&nbsp;&nbsp;&nbsp;&nbsp;&nbsp;pontificisque sui munere tuta fuit.<BR>
 nunc bene lucetis sacrae sub Caesare flammae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>455</FONT><BR>
&nbsp;&nbsp;&nbsp;&nbsp;&nbsp;ignis in Iliacis nunc erit estque focis;<BR>
 nullaque dicetur vittas temerasse sacerdos<BR>
&nbsp;&nbsp;&nbsp;&nbsp;&nbsp;hoc duce, nec viva defodietur humo:<BR>
 sic incesta perit, quia, quam violavit, in illam<BR>
&nbsp;&nbsp;&nbsp;&nbsp;&nbsp;conditur: est Tellus Vestaque numen idem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>460</FONT><BR>
 Tum sibi Callaico Brutus cognomen ab hoste<BR>
&nbsp;&nbsp;&nbsp;&nbsp;&nbsp;fecit et Hispanam sanguine tinxit humum.<BR>
 scilicet interdum miscentur tristia laetis,<BR>
&nbsp;&nbsp;&nbsp;&nbsp;&nbsp;ne populum toto pectore festa iuvent:<BR>
 Crassus ad Euphraten aquilas natumque suosque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>465</FONT><BR>
&nbsp;&nbsp;&nbsp;&nbsp;&nbsp;perdidit, et leto est ultimus ipse datus.<BR>
 'Parthe, quid exsultas?' dixit dea 'signa remittes,<BR>
&nbsp;&nbsp;&nbsp;&nbsp;&nbsp;quique necem Crassi vindicet ultor erit.'

</P>

<P>

10. A N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>468a</FONT>

</P>

<P>

 At simul auritis violae demuntur asellis,<BR>
&nbsp;&nbsp;&nbsp;&nbsp;&nbsp;et Cereris fruges aspera saxa terunt,<BR>
 navita puppe sedens 'Delphina videbimus', inquit<BR>
&nbsp;&nbsp;&nbsp;&nbsp;&nbsp;'umida cum pulso nox erit orta die.'

</P>

<P>

11. B MATR : N vel NP&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>472a</FONT>

</P>

<P>

 Iam, Phryx, a nupta quereris, Tithone, relinqui,<BR>
&nbsp;&nbsp;&nbsp;&nbsp;&nbsp;et vigil Eois Lucifer exit aquis:<BR>
 ite, bonae matres (vestrum Matralia festum),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>475</FONT><BR>
&nbsp;&nbsp;&nbsp;&nbsp;&nbsp;flavaque Thebanae reddite liba deae.<BR>
 pontibus et magno iuncta est celeberrima Circo<BR>
&nbsp;&nbsp;&nbsp;&nbsp;&nbsp;area, quae posito de bove nomen habet.<BR>
 hac ibi luce ferunt Matutae sacra parenti<BR>
&nbsp;&nbsp;&nbsp;&nbsp;&nbsp;sceptriferas Servi templa dedisse manus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>480</FONT><BR>
 quae dea sit, quare famulas a limine templi<BR>
&nbsp;&nbsp;&nbsp;&nbsp;&nbsp;arceat (arcet enim) libaque tosta petat,<BR>
 Bacche racemiferos hedera distincte capillos,<BR>
&nbsp;&nbsp;&nbsp;&nbsp;&nbsp;si domus illa tua est, derige vatis opus.<BR>
 arserat obsequio Semele Iovis: accipit Ino&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>485</FONT><BR>
&nbsp;&nbsp;&nbsp;&nbsp;&nbsp;te, puer, et summa sedula nutrit ope.<BR>
 intumuit Iuno, raptum quod paelice natum<BR>
&nbsp;&nbsp;&nbsp;&nbsp;&nbsp;educet: at sanguis ille sororis erat.<BR>
 hinc agitur furiis Athamas et imagine falsa,<BR>
&nbsp;&nbsp;&nbsp;&nbsp;&nbsp;tuque cadis patria, parve Learche, manu;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>490</FONT><BR>
 maesta Learcheas mater tumulaverat umbras<BR>
&nbsp;&nbsp;&nbsp;&nbsp;&nbsp;et dederat miseris omnia iusta rogis.<BR>
 haec quoque, funestos ut erat laniata capillos,<BR>
&nbsp;&nbsp;&nbsp;&nbsp;&nbsp;prosilit et cunis te, Melicerta, rapit.<BR>
 est spatio contracta brevi, freta bina repellit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>495</FONT><BR>
&nbsp;&nbsp;&nbsp;&nbsp;&nbsp;unaque pulsatur, terra, duabus aquis:<BR>
 huc venit insanis natum complexa lacertis,<BR>
&nbsp;&nbsp;&nbsp;&nbsp;&nbsp;et secum celso mittit in alta iugo.<BR>
 excipit inlaesos Panope centumque sorores,<BR>
&nbsp;&nbsp;&nbsp;&nbsp;&nbsp;et placido lapsu per sua regna ferunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>500</FONT><BR>
 nondum Leucothea, nondum puer ille Palaemon<BR>
&nbsp;&nbsp;&nbsp;&nbsp;&nbsp;verticibus densi Thybridis ora tenent.<BR>
 lucus erat, dubium Semelae Stimulaene vocetur;<BR>
&nbsp;&nbsp;&nbsp;&nbsp;&nbsp;maenadas Ausonias incoluisse ferunt:<BR>
 quaerit ab his Ino quae gens foret. Arcadas esse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>505</FONT><BR>
&nbsp;&nbsp;&nbsp;&nbsp;&nbsp;audit et Euandrum sceptra tenere loci;<BR>
 dissimulata deam Latias Saturnia Bacchas<BR>
&nbsp;&nbsp;&nbsp;&nbsp;&nbsp;instimulat fictis insidiosa sonis:<BR>
 'o nimium faciles, o toto pectore captae,<BR>
&nbsp;&nbsp;&nbsp;&nbsp;&nbsp;non venit haec nostris hospes amica choris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>510</FONT><BR>
 fraude petit, sacrique parat cognoscere ritum:<BR>
&nbsp;&nbsp;&nbsp;&nbsp;&nbsp;quo possit poenas pendere pignus habet.'<BR>
 vix bene desierat, complent ululatibus auras<BR>
&nbsp;&nbsp;&nbsp;&nbsp;&nbsp;thyiades, effusis per sua colla comis,<BR>
 iniciuntque manus puerumque revellere pugnant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>515</FONT><BR>
&nbsp;&nbsp;&nbsp;&nbsp;&nbsp;quos ignorat adhuc, invocat illa deos:<BR>
 'dique virique loci, miserae succurrite matri.'<BR>
&nbsp;&nbsp;&nbsp;&nbsp;&nbsp;clamor Aventini saxa propinqua ferit.<BR>
 adpulerat ripae vaccas Oetaeus Hiberas;<BR>
&nbsp;&nbsp;&nbsp;&nbsp;&nbsp;audit, et ad vocem concitus urget iter:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>520</FONT><BR>
 Herculis adventu quae vim modo ferre parabant<BR>
&nbsp;&nbsp;&nbsp;&nbsp;&nbsp;turpia femineae terga dedere fugae.<BR>
 'quid petis hinc', (cognorat enim) 'matertera Bacchi?<BR>
&nbsp;&nbsp;&nbsp;&nbsp;&nbsp;an numen, quod me, te quoque vexat?' ait.<BR>
 illa docet partim, partim praesentia nati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>525</FONT><BR>
&nbsp;&nbsp;&nbsp;&nbsp;&nbsp;continet, et furiis in scelus isse pudet.<BR>
 Rumor, ut est velox, agitatis pervolat alis,<BR>
&nbsp;&nbsp;&nbsp;&nbsp;&nbsp;estque frequens, Ino, nomen in ore tuum.<BR>
 hospita Carmentis fidos intrasse penates<BR>
&nbsp;&nbsp;&nbsp;&nbsp;&nbsp;diceris et longam deposuisse famem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>530</FONT><BR>
 liba sua properata manu Tegeaea sacerdos<BR>
&nbsp;&nbsp;&nbsp;&nbsp;&nbsp;traditur in subito cocta dedisse foco.<BR>
 nunc quoque liba iuvant festis Matralibus illam;<BR>
&nbsp;&nbsp;&nbsp;&nbsp;&nbsp;rustica sedulitas gratior arte fuit.<BR>
 'nunc', ait 'o vates, venientia fata resigna,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>535</FONT><BR>
&nbsp;&nbsp;&nbsp;&nbsp;&nbsp;qua licet: hospitiis hoc, precor, adde meis.'<BR>
 parva mora est, caelum vates ac numina sumit,<BR>
&nbsp;&nbsp;&nbsp;&nbsp;&nbsp;fitque sui toto pectore plena dei;<BR>
 vix illam subito posses cognoscere, tanto<BR>
&nbsp;&nbsp;&nbsp;&nbsp;&nbsp;sanctior et tanto, quam modo, maior erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 540</FONT><BR>
 'laeta canam: gaude, defuncta laboribus Ino'<BR>
&nbsp;&nbsp;&nbsp;&nbsp;&nbsp;dixit, 'et huic populo prospera semper ades.<BR>
 numen eris pelagi: natum quoque pontus habebit.<BR>
&nbsp;&nbsp;&nbsp;&nbsp;&nbsp;in vestris aliud sumite nomen aquis:<BR>
 Leucothea Grais, Matuta vocabere nostris;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>545</FONT><BR>
&nbsp;&nbsp;&nbsp;&nbsp;&nbsp;in portus nato ius erit omne tuo,<BR>
 quem nos Portunum, sua lingua Palaemona dicet.<BR>
&nbsp;&nbsp;&nbsp;&nbsp;&nbsp;ite, precor, nostris aequus uterque locis.'<BR>
 adnuerat, promissa fides; posuere labores,<BR>
&nbsp;&nbsp;&nbsp;&nbsp;&nbsp;nomina mutarunt: hic deus, illa dea est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>550</FONT><BR>
 Cur vetet ancillas accedere quaeritis? odit,<BR>
&nbsp;&nbsp;&nbsp;&nbsp;&nbsp;principiumque odii, si sinat illa, canam.<BR>
 una ministrarum solita est, Cadmei, tuarum<BR>
&nbsp;&nbsp;&nbsp;&nbsp;&nbsp;saepe sub amplexus coniugis ire tui.<BR>
 improbus hanc Athamas furtim dilexit; ab illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>555</FONT><BR>
&nbsp;&nbsp;&nbsp;&nbsp;&nbsp;comperit agricolis semina tosta dari:<BR>
 ipsa quidem fecisse negas, sed fama recepit:<BR>
&nbsp;&nbsp;&nbsp;&nbsp;&nbsp;hoc est cur odio sit tibi serva manus.<BR>
 non tamen hanc pro stirpe sua pia mater adoret:<BR>
&nbsp;&nbsp;&nbsp;&nbsp;&nbsp;ipsa parum felix visa fuisse parens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>560</FONT><BR>
 alterius prolem melius mandabitis illi:<BR>
&nbsp;&nbsp;&nbsp;&nbsp;&nbsp;utilior Baccho quam fuit illa suis.<BR>
 hanc tibi 'quo properas?' memorant dixisse, Rutili,<BR>
&nbsp;&nbsp;&nbsp;&nbsp;&nbsp;'luce mea Marso consul ab hoste cades.'<BR>
 exitus accessit verbis, flumenque Toleni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>565</FONT><BR>
&nbsp;&nbsp;&nbsp;&nbsp;&nbsp;purpureum mixtis sanguine fluxit aquis.<BR>
 proximus annus erat: Pallantide caesus eadem<BR>
&nbsp;&nbsp;&nbsp;&nbsp;&nbsp;Didius hostiles ingeminavit opes.<BR>
 Lux eadem, Fortuna, tua est, auctorque locusque;<BR>
&nbsp;&nbsp;&nbsp;&nbsp;&nbsp;sed superiniectis quis latet iste togis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>570</FONT><BR>
 Servius est, hoc constat enim: sed causa latendi<BR>
&nbsp;&nbsp;&nbsp;&nbsp;&nbsp;discrepat, et dubium me quoque mentis habet.<BR>
 dum dea furtivos timide profitetur amores,<BR>
&nbsp;&nbsp;&nbsp;&nbsp;&nbsp;caelestemque homini concubuisse pudet<BR>
 (arsit enim magno correpta cupidine regis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>575</FONT><BR>
&nbsp;&nbsp;&nbsp;&nbsp;&nbsp;caecaque in hoc uno non fuit illa viro),<BR>
 nocte domum parva solita est intrare fenestra,<BR>
&nbsp;&nbsp;&nbsp;&nbsp;&nbsp;unde Fenestellae nomina porta tenet.<BR>
 nunc pudet, et voltus velamine celat amatos,<BR>
&nbsp;&nbsp;&nbsp;&nbsp;&nbsp;oraque sunt multa regia tecta toga.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>580</FONT><BR>
 an magis est verum post Tulli funera plebem<BR>
&nbsp;&nbsp;&nbsp;&nbsp;&nbsp;confusam placidi morte fuisse ducis:<BR>
 nec modus ullus erat, crescebat imagine luctus,<BR>
&nbsp;&nbsp;&nbsp;&nbsp;&nbsp;donec eum positis occuluere togis?<BR>
 tertia causa mihi spatio maiore canenda est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>585</FONT><BR>
&nbsp;&nbsp;&nbsp;&nbsp;&nbsp;nos tamen adductos intus agemus equos.<BR>
 Tullia coniugio, sceleris mercede, peracto<BR>
&nbsp;&nbsp;&nbsp;&nbsp;&nbsp;his solita est dictis exstimulare virum:<BR>
 'quid iuvat esse pares, te nostrae caede sororis<BR>
&nbsp;&nbsp;&nbsp;&nbsp;&nbsp;meque tui fratris, si pia vita placet?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>590</FONT><BR>
 vivere debuerant et vir meus et tua coniunx,<BR>
&nbsp;&nbsp;&nbsp;&nbsp;&nbsp;si nullum ausuri maius eramus opus.<BR>
 et caput et regnum facio dotale parentis.<BR>
&nbsp;&nbsp;&nbsp;&nbsp;&nbsp;si vir es, i, dictas exige dotis opes.<BR>
 regia res scelus est: socero cape regna necato,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>595</FONT><BR>
&nbsp;&nbsp;&nbsp;&nbsp;&nbsp;et nostras patrio sanguine tingue manus.'<BR>
 talibus instinctus solio privatus in alto<BR>
&nbsp;&nbsp;&nbsp;&nbsp;&nbsp;sederat: attonitum volgus in arma ruit:<BR>
 hinc cruor et caedes, infirmaque vincitur aetas:<BR>
&nbsp;&nbsp;&nbsp;&nbsp;&nbsp;sceptra gener socero rapta Superbus habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>600</FONT><BR>
 ipse sub Esquiliis, ubi erat sua regia, caesus<BR>
&nbsp;&nbsp;&nbsp;&nbsp;&nbsp;concidit in dura sanguinulentus humo.<BR>
 filia carpento, patrios initura penates,<BR>
&nbsp;&nbsp;&nbsp;&nbsp;&nbsp;ibat per medias alta feroxque vias.<BR>
 corpus ut aspexit, lacrimis auriga profusis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>605</FONT><BR>
&nbsp;&nbsp;&nbsp;&nbsp;&nbsp;restitit; hunc tali corripit illa sono:<BR>
 'vadis, an exspectas pretium pietatis amarum?<BR>
&nbsp;&nbsp;&nbsp;&nbsp;&nbsp;duc, inquam, invitas ipsa per ora rotas.'<BR>
 certa fides facti: dictus Sceleratus ab illa<BR>
&nbsp;&nbsp;&nbsp;&nbsp;&nbsp;vicus, et aeterna res ea pressa nota.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>610</FONT><BR>
 post tamen hoc ausa est templum, monimenta parentis,<BR>
&nbsp;&nbsp;&nbsp;&nbsp;&nbsp;tangere: mira quidem, sed tamen acta loquar.<BR>
 signum erat in solio residens sub imagine Tulli;<BR>
&nbsp;&nbsp;&nbsp;&nbsp;&nbsp;dicitur hoc oculis opposuisse manum,<BR>
 et vox audita est 'voltus abscondite nostros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>615</FONT><BR>
&nbsp;&nbsp;&nbsp;&nbsp;&nbsp;ne natae videant ora nefanda meae.'<BR>
 veste data tegitur; vetat hanc Fortuna moveri,<BR>
&nbsp;&nbsp;&nbsp;&nbsp;&nbsp;et sic e templo est ipsa locuta suo:<BR>
 'ore revelato qua primum luce patebit<BR>
&nbsp;&nbsp;&nbsp;&nbsp;&nbsp;Servius, haec positi prima pudoris erit.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>620</FONT><BR>
 parcite, matronae, vetitas attingere vestes<BR>
&nbsp;&nbsp;&nbsp;&nbsp;&nbsp;(sollemni satis est voce movere preces),<BR>
 sitque caput semper Romano tectus amictu<BR>
&nbsp;&nbsp;&nbsp;&nbsp;&nbsp;qui rex in nostra septimus urbe fuit.<BR>
 arserat hoc templum: signo tamen ille pepercit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>625</FONT><BR>
&nbsp;&nbsp;&nbsp;&nbsp;&nbsp;ignis; opem nato Mulciber ipse tulit.<BR>
 namque pater Tulli Volcanus, Ocresia mater<BR>
&nbsp;&nbsp;&nbsp;&nbsp;&nbsp;praesignis facie Corniculana fuit.<BR>
 hanc secum Tanaquil, sacris de more peractis,<BR>
&nbsp;&nbsp;&nbsp;&nbsp;&nbsp;iussit in ornatum fundere vina focum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>630</FONT><BR>
 hinc inter cineres obsceni forma virilis<BR>
&nbsp;&nbsp;&nbsp;&nbsp;&nbsp;aut fuit aut visa est, sed fuit illa magis.<BR>
 iussa foco captiva sedet: conceptus ab illa<BR>
&nbsp;&nbsp;&nbsp;&nbsp;&nbsp;Servius a caelo semina gentis habet.<BR>
 signa dedit genitor tunc cum caput igne corusco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>635</FONT><BR>
&nbsp;&nbsp;&nbsp;&nbsp;&nbsp;contigit, inque comis flammeus arsit apex.<BR>
 Te quoque magnifica, Concordia, dedicat aede<BR>
&nbsp;&nbsp;&nbsp;&nbsp;&nbsp;Livia, quam caro praestitit ipsa viro.<BR>
 disce tamen, veniens aetas: ubi Livia nunc est<BR>
&nbsp;&nbsp;&nbsp;&nbsp;&nbsp;porticus, immensae tecta fuere domus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 640</FONT><BR>
 urbis opus domus una fuit spatiumque tenebat<BR>
&nbsp;&nbsp;&nbsp;&nbsp;&nbsp;quo brevius muris oppida multa tenent.<BR>
 haec aequata solo est, nullo sub crimine regni,<BR>
&nbsp;&nbsp;&nbsp;&nbsp;&nbsp;sed quia luxuria visa nocere sua.<BR>
 sustinuit tantas operum subvertere moles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>645</FONT><BR>
&nbsp;&nbsp;&nbsp;&nbsp;&nbsp;totque suas heres perdere Caesar opes:<BR>
 sic agitur censura et sic exempla parantur,<BR>
&nbsp;&nbsp;&nbsp;&nbsp;&nbsp;cum vindex, alios quod monet, ipse facit.

</P>

<P>

12. C N 13. D EID : NP ut vid.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>648a</FONT>

</P>

<P>

 Nulla nota est veniente die, quam dicere possis;<BR>
&nbsp;&nbsp;&nbsp;&nbsp;&nbsp;Idibus Invicto sunt data templa Iovi.<BR>
 et iam Quinquatrus iubeor narrare minores.<BR>
&nbsp;&nbsp;&nbsp;&nbsp;&nbsp;nunc ades o coeptis, flava Minerva, meis.<BR>
 'cur vagus incedit tota tibicen in Urbe?<BR>
&nbsp;&nbsp;&nbsp;&nbsp;&nbsp;quid sibi personae, quid stola longa volunt?'<BR>
 sic ego. sic posita Tritonia cuspide dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>655</FONT><BR>
&nbsp;&nbsp;&nbsp;&nbsp;&nbsp;(possim utinam doctae verba referre deae):<BR>
 'temporibus veterum tibicinis usus avorum<BR>
&nbsp;&nbsp;&nbsp;&nbsp;&nbsp;magnus et in magno semper honore fuit:<BR>
 cantabat fanis, cantabat tibia ludis,<BR>
&nbsp;&nbsp;&nbsp;&nbsp;&nbsp;cantabat maestis tibia funeribus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>660</FONT><BR>
 dulcis erat mercede labor. tempusque secutum<BR>
&nbsp;&nbsp;&nbsp;&nbsp;&nbsp;quod subito gratae frangeret artis opus.<BR>
 adde quod aedilis, pompam qui funeris irent,<BR>
&nbsp;&nbsp;&nbsp;&nbsp;&nbsp;artifices solos iusserat esse decem.<BR>
 exilio mutant Urbem Tiburque recedunt:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>665</FONT><BR>
&nbsp;&nbsp;&nbsp;&nbsp;&nbsp;exilium quodam tempore Tibur erat.<BR>
 quaeritur in scaena cava tibia, quaeritur aris;<BR>
&nbsp;&nbsp;&nbsp;&nbsp;&nbsp;ducit supremos nenia nulla toros.<BR>
 servierat quidam, quantolibet ordine dignus,<BR>
&nbsp;&nbsp;&nbsp;&nbsp;&nbsp;Tibure, sed longo tempore liber erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 670</FONT><BR>
 rure dapes parat ille suo, turbamque canoram<BR>
&nbsp;&nbsp;&nbsp;&nbsp;&nbsp;convocat: ad festas convenit illa dapes.<BR>
 nox erat, et vinis oculique animique natabant,<BR>
&nbsp;&nbsp;&nbsp;&nbsp;&nbsp;cum praecomposito nuntius ore venit,<BR>
 atque ita "quid cessas convivia solvere?" dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>675</FONT><BR>
&nbsp;&nbsp;&nbsp;&nbsp;&nbsp;"auctor vindictae nam venit ecce tuae."<BR>
 nec mora, convivae valido titubantia vino<BR>
&nbsp;&nbsp;&nbsp;&nbsp;&nbsp;membra movent; dubii stantque labantque pedes.<BR>
 at dominus "discedite" ait, plaustroque morantes<BR>
&nbsp;&nbsp;&nbsp;&nbsp;&nbsp;sustulit; in plaustro scirpea lata fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>680</FONT><BR>
 adliciunt somnos tempus motusque merumque,<BR>
&nbsp;&nbsp;&nbsp;&nbsp;&nbsp;potaque se Tibur turba redire putat.<BR>
 iamque per Esquilias Romanam intraverat urbem,<BR>
&nbsp;&nbsp;&nbsp;&nbsp;&nbsp;et mane in medio plaustra fuere foro.<BR>
 Plautius, ut posset specie numeroque senatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>685</FONT><BR>
&nbsp;&nbsp;&nbsp;&nbsp;&nbsp;fallere, personis imperat ora tegi,<BR>
 admiscetque alios et, ut hunc tibicina coetum<BR>
&nbsp;&nbsp;&nbsp;&nbsp;&nbsp;augeat, in longis vestibus esse iubet;<BR>
 sic reduces bene posse tegi, ne forte notentur<BR>
&nbsp;&nbsp;&nbsp;&nbsp;&nbsp;contra collegi iussa venire sui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>690</FONT><BR>
 res placuit, cultuque novo licet Idibus uti<BR>
&nbsp;&nbsp;&nbsp;&nbsp;&nbsp;et canere ad veteres verba iocosa modos.'<BR>
 haec ubi perdocuit, 'superest mihi discere' dixi<BR>
&nbsp;&nbsp;&nbsp;&nbsp;&nbsp;'cur sit Quinquatrus illa vocata dies.'<BR>
 'Martius' inquit 'agit tali mea nomine festa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>695</FONT><BR>
&nbsp;&nbsp;&nbsp;&nbsp;&nbsp;estque sub inventis haec quoque turba meis.<BR>
 prima, terebrato per rara foramina buxo,<BR>
&nbsp;&nbsp;&nbsp;&nbsp;&nbsp;ut daret, effeci, tibia longa sonos.<BR>
 vox placuit: faciem liquidis referentibus undis<BR>
&nbsp;&nbsp;&nbsp;&nbsp;&nbsp;vidi virgineas intumuisse genas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>700</FONT><BR>
 "ars mihi non tanti est; valeas, mea tibia" dixi:<BR>
&nbsp;&nbsp;&nbsp;&nbsp;&nbsp;excipit abiectam caespite ripa suo.<BR>
 inventam satyrus primum miratur, et usum<BR>
&nbsp;&nbsp;&nbsp;&nbsp;&nbsp;nescit, et inflatam sentit habere sonum;<BR>
 et modo dimittit digitis, modo concipit auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>705</FONT><BR>
&nbsp;&nbsp;&nbsp;&nbsp;&nbsp;iamque inter nymphas arte superbus erat:<BR>
 provocat et Phoebum. Phoebo superante pependit;<BR>
&nbsp;&nbsp;&nbsp;&nbsp;&nbsp;caesa recesserunt a cute membra sua.<BR>
 sum tamen inventrix auctorque ego carminis huius:<BR>
&nbsp;&nbsp;&nbsp;&nbsp;&nbsp;hoc est cur nostros ars colat ista dies.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>710</FONT>

</P>

<P>

(14. E EN) 15. F Q : ST : D : F&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>710a</FONT>

</P>

<P>

 Tertia nox veniet, qua tu, Dodoni Thyone,<BR>
&nbsp;&nbsp;&nbsp;&nbsp;&nbsp;stabis Agenorei fronte videnda bovis.<BR>
 haec est illa dies qua tu purgamina Vestae,<BR>
&nbsp;&nbsp;&nbsp;&nbsp;&nbsp;Thybri, per Etruscas in mare mittis aquas.

</P>

<P>

16. G C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>714a</FONT>

</P>

<P>

 Siqua fides ventis, Zephyro date carbasa, nautae:<BR>
&nbsp;&nbsp;&nbsp;&nbsp;&nbsp;cras veniet vestris ille secundus aquis.

</P>

<P>

17. H C 18. A C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>716a</FONT>

</P>

<P>

 At pater Heliadum radios ubi tinxerit undis,<BR>
&nbsp;&nbsp;&nbsp;&nbsp;&nbsp;et cinget geminos stella serena polos,<BR>
 tollet humo validos proles Hyriea lacertos;<BR>
&nbsp;&nbsp;&nbsp;&nbsp;&nbsp;continua Delphin nocte videndus erit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>720</FONT><BR>
 scilicet hic olim Volscos Aequosque fugatos<BR>
&nbsp;&nbsp;&nbsp;&nbsp;&nbsp;viderat in campis, Algida terra, tuis;<BR>
 unde suburbano clarus, Tuberte, triumpho<BR>
&nbsp;&nbsp;&nbsp;&nbsp;&nbsp;vectus es in niveis postmodo victor equis.

</P>

<P>

19. B C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>724a</FONT>

</P>

<P>

 Iam sex et totidem luces de mense supersunt,<BR>
&nbsp;&nbsp;&nbsp;&nbsp;&nbsp;huic unum numero tu tamen adde diem.<BR>
 sol abit a Geminis, et Cancri signa rubescunt:<BR>
&nbsp;&nbsp;&nbsp;&nbsp;&nbsp;coepit Aventina Pallas in arce coli.

</P>

<P>

20. C C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>728a</FONT>

</P>

<P>

 Iam tua, Laomedon, oritur nurus, ortaque noctem<BR>
&nbsp;&nbsp;&nbsp;&nbsp;&nbsp;pellit, et e pratis uda pruina fugit:<BR>
 reddita, quisquis is est, Summano templa feruntur,<BR>
&nbsp;&nbsp;&nbsp;&nbsp;&nbsp;tum cum Romanis, Pyrrhe, timendus eras.

</P>

<P>

21. D C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>732a</FONT>

</P>

<P>

 Hanc quoque cum patriis Galatea receperit undis,<BR>
&nbsp;&nbsp;&nbsp;&nbsp;&nbsp;plenaque securae terra quietis erit,<BR>
 surgit humo iuvenis telis adflatus avitis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>735</FONT><BR>
&nbsp;&nbsp;&nbsp;&nbsp;&nbsp;et gemino nexas porrigit angue manus.<BR>
 notus amor Phaedrae, nota est iniuria Thesei:<BR>
&nbsp;&nbsp;&nbsp;&nbsp;&nbsp;devovit natum credulus ille suum.<BR>
 non impune pius iuvenis Troezena petebat:<BR>
&nbsp;&nbsp;&nbsp;&nbsp;&nbsp;dividit obstantes pectore taurus aquas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>740</FONT><BR>
 solliciti terrentur equi, frustraque retenti<BR>
&nbsp;&nbsp;&nbsp;&nbsp;&nbsp;per scopulos dominum duraque saxa trahunt.<BR>
 exciderat curru, lorisque morantibus artus<BR>
&nbsp;&nbsp;&nbsp;&nbsp;&nbsp;Hippolytus lacero corpore raptus erat,<BR>
 reddideratque animam, multum indignante Diana.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>745</FONT><BR>
&nbsp;&nbsp;&nbsp;&nbsp;&nbsp;'nulla' Coronides 'causa doloris' ait:<BR>
 'namque pio iuveni vitam sine volnere reddam,<BR>
&nbsp;&nbsp;&nbsp;&nbsp;&nbsp;et cedent arti tristia fata meae.'<BR>
 gramina continuo loculis depromit eburnis:<BR>
&nbsp;&nbsp;&nbsp;&nbsp;&nbsp;profuerant Glauci manibus illa prius,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 750</FONT><BR>
 tum cum observatas augur descendit in herbas,<BR>
&nbsp;&nbsp;&nbsp;&nbsp;&nbsp;usus et auxilio est anguis ab angue dato.<BR>
 pectora ter tetigit, ter verba salubria dixit:<BR>
&nbsp;&nbsp;&nbsp;&nbsp;&nbsp;depositum terra sustulit ille caput.<BR>
 lucus eum nemorisque sui Dictynna recessu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>755</FONT><BR>
&nbsp;&nbsp;&nbsp;&nbsp;&nbsp;celat: Aricino Virbius ille lacu.<BR>
 at Clymenus Clothoque dolent, haec fila teneri,<BR>
&nbsp;&nbsp;&nbsp;&nbsp;&nbsp;hic fieri regni iura minora sui.<BR>
 Iuppiter, exemplum veritus, derexit in ipsum<BR>
&nbsp;&nbsp;&nbsp;&nbsp;&nbsp;fulmina qui nimiae moverat artis opem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>760</FONT><BR>
 Phoebe, querebaris: deus est, placare parenti:<BR>
&nbsp;&nbsp;&nbsp;&nbsp;&nbsp;propter te, fieri quod vetat, ipse facit.

</P>

<P>

22. E C 23. F C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>762a</FONT>

</P>

<P>

 Non ego te, quamvis properabis vincere, Caesar,<BR>
&nbsp;&nbsp;&nbsp;&nbsp;&nbsp;si vetet auspicium, signa movere velim.<BR>
 sint tibi Flaminius Trasimenaque litora testes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>765</FONT><BR>
&nbsp;&nbsp;&nbsp;&nbsp;&nbsp;per volucres aequos multa monere deos.<BR>
 tempora si veteris quaeris temeraria damni,<BR>
&nbsp;&nbsp;&nbsp;&nbsp;&nbsp;quintus ab extremo mense bis ille dies.<BR>
 postera lux melior: superat Masinissa Syphacem,<BR>
&nbsp;&nbsp;&nbsp;&nbsp;&nbsp;et cecidit telis Hasdrubal ipse suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>770</FONT>

</P>

<P>

24. G C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>770a</FONT>

</P>

<P>

 Tempora labuntur, tacitisque senescimus annis,<BR>
&nbsp;&nbsp;&nbsp;&nbsp;&nbsp;et fugiunt freno non remorante dies.<BR>
 quam cito venerunt Fortunae Fortis honores!<BR>
&nbsp;&nbsp;&nbsp;&nbsp;&nbsp;post septem luces Iunius actus erit.<BR>
 ite, deam laeti Fortem celebrate, Quirites:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>775</FONT><BR>
&nbsp;&nbsp;&nbsp;&nbsp;&nbsp;in Tiberis ripa munera regis habet.<BR>
 pars pede, pars etiam celeri decurrite cumba,<BR>
&nbsp;&nbsp;&nbsp;&nbsp;&nbsp;nec pudeat potos inde redire domum.<BR>
 ferte coronatae iuvenum convivia, lintres,<BR>
&nbsp;&nbsp;&nbsp;&nbsp;&nbsp;multaque per medias vina bibantur aquas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>780</FONT><BR>
 plebs colit hanc, quia qui posuit de plebe fuisse<BR>
&nbsp;&nbsp;&nbsp;&nbsp;&nbsp;fertur, et ex humili sceptra tulisse loco.<BR>
 convenit et servis, serva quia Tullius ortus<BR>
&nbsp;&nbsp;&nbsp;&nbsp;&nbsp;constituit dubiae templa propinqua deae.

</P>

<P>

25. H C 26. A C, postea NP&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>784a</FONT>

</P>

<P>

 Ecce suburbana rediens male sobrius aede<BR>
&nbsp;&nbsp;&nbsp;&nbsp;&nbsp;ad stellas aliquis talia verba iacit:<BR>
 'zona latet tua nunc, et cras fortasse latebit:<BR>
&nbsp;&nbsp;&nbsp;&nbsp;&nbsp;dehinc erit, Orion, aspicienda mihi.'<BR>
 at, si non esset potus, dixisset eadem<BR>
&nbsp;&nbsp;&nbsp;&nbsp;&nbsp;venturum tempus solstitiale die.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>790</FONT>

</P>

<P>

27. B C 28. C C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>790a</FONT>

</P>

<P>

 Lucifero subeunte Lares delubra tulerunt<BR>
&nbsp;&nbsp;&nbsp;&nbsp;&nbsp;hic ubi fit docta multa corona manu.<BR>
 tempus idem Stator aedis habet, quam Romulus olim<BR>
&nbsp;&nbsp;&nbsp;&nbsp;&nbsp;ante Palatini condidit ora iugi.

</P>

<P>

29. D F&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>794a</FONT>

</P>

<P>

 Tot restant de mense dies quot nomina Parcis,<BR>
&nbsp;&nbsp;&nbsp;&nbsp;&nbsp;cum data sunt trabeae templa, Quirine, tuae.

</P>

<P>

30. E C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>796a</FONT>

</P>

<P>

 Tempus Iuleis cras est natale Kalendis:<BR>
&nbsp;&nbsp;&nbsp;&nbsp;&nbsp;Pierides, coeptis addite summa meis.<BR>
 dicite, Pierides, quis vos addixerit isti<BR>
&nbsp;&nbsp;&nbsp;&nbsp;&nbsp;cui dedit invitas victa noverca manus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 800</FONT><BR>
 sic ego. sic Clio: 'clari monimenta Philippi<BR>
&nbsp;&nbsp;&nbsp;&nbsp;&nbsp;aspicis, unde trahit Marcia casta genus,<BR>
 Marcia, sacrifico deductum nomen ab Anco,<BR>
&nbsp;&nbsp;&nbsp;&nbsp;&nbsp;in qua par facies nobilitate sua.<BR>
 par animo quoque forma suo respondet; in illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>805</FONT><BR>
&nbsp;&nbsp;&nbsp;&nbsp;&nbsp;et genus et facies ingeniumque simul.<BR>
 nec, quod laudamus formam, tu turpe putaris:<BR>
&nbsp;&nbsp;&nbsp;&nbsp;&nbsp;laudamus magnas hac quoque parte deas.<BR>
 nupta fuit quondam matertera Caesaris illi:<BR>
&nbsp;&nbsp;&nbsp;&nbsp;&nbsp;o decus, o sacra femina digna domo!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>810</FONT><BR>
 sic cecinit Clio, doctae adsensere sorores;<BR>
&nbsp;&nbsp;&nbsp;&nbsp;&nbsp;adnuit Alcides increpuitque lyram.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>