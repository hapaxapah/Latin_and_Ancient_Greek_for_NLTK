<html>
	<head>
		<title>
			Ovid: Fasti V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS FASTORVM LIBER QVINTVS
</p>

<P class=border></P>

<P>
Quaeritis unde putem Maio data nomina mensi?<BR>&nbsp;&nbsp;&nbsp;&nbsp;&nbsp;non satis est liquido cognita causa mihi.<BR>ut stat et incertus qua sit sibi nescit eundum,<BR>&nbsp;&nbsp;&nbsp;&nbsp;&nbsp;cum videt ex omni parte, viator, iter,<BR>sic, quia posse datur diversas reddere causas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>&nbsp;&nbsp;&nbsp;&nbsp;&nbsp;qua ferar ignoro, copiaque ipsa nocet.<BR>dicite, quae fontes Aganippidos Hippocrenes,<BR>&nbsp;&nbsp;&nbsp;&nbsp;&nbsp;grata Medusaei signa, tenetis, equi.<BR>dissensere deae; quarum Polyhymnia coepit<BR>&nbsp;&nbsp;&nbsp;&nbsp;&nbsp;prima (silent aliae, dictaque mente notant):&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>'post chaos ut primum data sunt tria corpora mundo<BR>&nbsp;&nbsp;&nbsp;&nbsp;&nbsp;inque novas species omne recessit opus,<BR>pondere terra suo subsedit et aequora traxit:<BR>&nbsp;&nbsp;&nbsp;&nbsp;&nbsp;at caelum levitas in loca summa tulit;<BR>sol quoque cum stellis nulla gravitate retentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>&nbsp;&nbsp;&nbsp;&nbsp;&nbsp;et vos, Lunares, exsiluistis, equi.<BR>sed neque terra diu caelo, nec cetera Phoebo<BR>&nbsp;&nbsp;&nbsp;&nbsp;&nbsp;sidera cedebant: par erat omnis honos.<BR>saepe aliquis solio, quod tu, Saturne, tenebas,<BR>&nbsp;&nbsp;&nbsp;&nbsp;&nbsp;ausus de media plebe sedere deus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>nec latus Oceano quisquam deus advena iunxit,<BR>&nbsp;&nbsp;&nbsp;&nbsp;&nbsp;et Themis extremo saepe recepta loco est,<BR>donec Honor placidoque decens Reverentia voltu<BR>&nbsp;&nbsp;&nbsp;&nbsp;&nbsp;corpora legitimis imposuere toris.<BR>hinc sata Maiestas, hos est dea censa parentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>&nbsp;&nbsp;&nbsp;&nbsp;&nbsp;quaque die partu est edita, magna fuit.<BR>nec mora, consedit medio sublimis Olympo<BR>&nbsp;&nbsp;&nbsp;&nbsp;&nbsp;aurea, purpureo conspicienda sinu;<BR>consedere simul Pudor et Metus. omne videres<BR>&nbsp;&nbsp;&nbsp;&nbsp;&nbsp;numen ad hanc voltus composuisse suos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>protinus intravit mentes suspectus honorum:<BR>&nbsp;&nbsp;&nbsp;&nbsp;&nbsp;fit pretium dignis, nec sibi quisque placet.<BR>hic status in caelo multos permansit in annos,<BR>&nbsp;&nbsp;&nbsp;&nbsp;&nbsp;dum senior fatis excidit arce deus.<BR>Terra feros partus, immania monstra, Gigantas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>&nbsp;&nbsp;&nbsp;&nbsp;&nbsp;edidit ausuros in Iovis ire domum.<BR>mille manus illis dedit et pro cruribus angues,<BR>&nbsp;&nbsp;&nbsp;&nbsp;&nbsp;atque ait "in magnos arma movete deos."<BR>exstruere hi montes ad sidera summa parabant<BR>&nbsp;&nbsp;&nbsp;&nbsp;&nbsp;et magnum bello sollicitare Iovem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>fulmina de caeli iaculatus Iuppiter arce<BR>&nbsp;&nbsp;&nbsp;&nbsp;&nbsp;vertit in auctores pondera vasta suos.<BR>his bene Maiestas armis defensa deorum<BR>&nbsp;&nbsp;&nbsp;&nbsp;&nbsp;restat, et ex illo tempore culta manet.<BR>assidet inde Iovi, Iovis est fidissima custos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>&nbsp;&nbsp;&nbsp;&nbsp;&nbsp;et praestat sine vi sceptra timenda Iovi.<BR>venit et in terras: coluerunt Romulus illam<BR>&nbsp;&nbsp;&nbsp;&nbsp;&nbsp;et Numa, mox alii, tempore quisque suo.<BR>illa patres in honore pio matresque tuetur,<BR>&nbsp;&nbsp;&nbsp;&nbsp;&nbsp;illa comes pueris virginibusque venit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>illa datos fasces commendat eburque curule,<BR>&nbsp;&nbsp;&nbsp;&nbsp;&nbsp;illa coronatis alta triumphat equis.'<BR>finierat voces Polyhymnia: dicta probarunt<BR>&nbsp;&nbsp;&nbsp;&nbsp;&nbsp;Clioque et curvae scita Thalia lyrae.<BR>excipit Uranie: fecere silentia cunctae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>&nbsp;&nbsp;&nbsp;&nbsp;&nbsp;et vox audiri nulla, nisi illa, potest.<BR>'magna fuit quondam capitis reverentia cani,<BR>&nbsp;&nbsp;&nbsp;&nbsp;&nbsp;inque suo pretio ruga senilis erat.<BR>Martis opus iuvenes animosaque bella gerebant,<BR>&nbsp;&nbsp;&nbsp;&nbsp;&nbsp;et pro dis aderant in statione suis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>viribus illa minor nec habendis utilis armis<BR>&nbsp;&nbsp;&nbsp;&nbsp;&nbsp;consilio patriae saepe ferebat opem;<BR>nec nisi post annos patuit tunc curia seros,<BR>&nbsp;&nbsp;&nbsp;&nbsp;&nbsp;nomen et aetatis mite senatus habet.<BR>iura dabat populo senior, finitaque certis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>&nbsp;&nbsp;&nbsp;&nbsp;&nbsp;legibus est aetas unde petatur honor,<BR>et medius iuvenum, non indignantibus ipsis,<BR>&nbsp;&nbsp;&nbsp;&nbsp;&nbsp;ibat, et interior, si comes unus erat.<BR>verba quis auderet coram sene digna rubore<BR>&nbsp;&nbsp;&nbsp;&nbsp;&nbsp;dicere? censuram longa senecta dabat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 70</FONT><BR>Romulus hoc vidit selectaque pectora patres<BR>&nbsp;&nbsp;&nbsp;&nbsp;&nbsp;dixit: ad hos urbis summa relata novae.<BR>hinc sua maiores tribuisse vocabula Maio<BR>&nbsp;&nbsp;&nbsp;&nbsp;&nbsp;tangor, et aetati consuluisse suae.<BR>et Numitor dixisse potest "da, Romule, mensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>&nbsp;&nbsp;&nbsp;&nbsp;&nbsp;hunc senibus", nec avum sustinuisse nepos.<BR>nec leve propositi pignus successor honoris<BR>&nbsp;&nbsp;&nbsp;&nbsp;&nbsp;Iunius, a iuvenum nomine dictus, habet.'<BR>tunc sic, neglectos hedera redimita capillos,<BR>&nbsp;&nbsp;&nbsp;&nbsp;&nbsp;prima sui coepit Calliopea chori:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR>'duxerat Oceanus quondam Titanida Tethyn,<BR>&nbsp;&nbsp;&nbsp;&nbsp;&nbsp;qui terram liquidis, qua patet, ambit aquis;<BR>hinc sata Pleione cum caelifero Atlante<BR>&nbsp;&nbsp;&nbsp;&nbsp;&nbsp;iungitur, ut fama est, Pleiadasque parit.<BR>quarum Maia suas forma superasse sorores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR>&nbsp;&nbsp;&nbsp;&nbsp;&nbsp;traditur et summo concubuisse Iovi.<BR>haec enixa iugo cupressiferae Cyllenes<BR>&nbsp;&nbsp;&nbsp;&nbsp;&nbsp;aetherium volucri qui pede carpit iter;<BR>Arcades hunc Ladonque rapax et Maenalos ingens<BR>&nbsp;&nbsp;&nbsp;&nbsp;&nbsp;rite colunt, luna credita terra prior.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR>exul ab Arcadia Latios Euander in agros<BR>&nbsp;&nbsp;&nbsp;&nbsp;&nbsp;venerat, impositos attuleratque deos.<BR>hic, ubi nunc Roma est, orbis caput, arbor et herbae<BR>&nbsp;&nbsp;&nbsp;&nbsp;&nbsp;et paucae pecudes et casa rara fuit:<BR>quo postquam ventum est, "consistite", praescia mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR>&nbsp;&nbsp;&nbsp;&nbsp;&nbsp;"nam locus imperii rus erit istud" ait.<BR>et matri et vati paret Nonacrius heros,<BR>&nbsp;&nbsp;&nbsp;&nbsp;&nbsp;inque peregrina constitit hospes humo;<BR>sacraque multa quidem, sed Fauni prima bicornis<BR>&nbsp;&nbsp;&nbsp;&nbsp;&nbsp;has docuit gentes alipedisque dei.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 100</FONT><BR>semicaper, coleris cinctutis, Faune, Lupercis,<BR>&nbsp;&nbsp;&nbsp;&nbsp;&nbsp;cum lustrant celebres verbera secta vias;<BR>at tu materno donasti nomine mensem,<BR>&nbsp;&nbsp;&nbsp;&nbsp;&nbsp;inventor curvae, furibus apte, fidis.<BR>nec pietas haec prima tua est: septena putaris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>105</FONT><BR>&nbsp;&nbsp;&nbsp;&nbsp;&nbsp;Pleiadum numerum, fila dedisse lyrae.'<BR>haec quoque desierat: laudata est voce suarum.<BR>&nbsp;&nbsp;&nbsp;&nbsp;&nbsp;quid faciam? turbae pars habet omnis idem.<BR>gratia Pieridum nobis aequaliter adsit,<BR>&nbsp;&nbsp;&nbsp;&nbsp;&nbsp;nullaque laudetur plusve minusve mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>110</FONT>
</P>

<P>
<B>1. A K : MAI : F</B>
</P>

<P>
Ab Iove surgat opus. prima mihi nocte videnda<BR>&nbsp;&nbsp;&nbsp;&nbsp;&nbsp;stella est in cunas officiosa Iovis:<BR>nascitur Oleniae signum pluviale Capellae;<BR>&nbsp;&nbsp;&nbsp;&nbsp;&nbsp;illa dati caelum praemia lactis habet.<BR>Nais Amalthea, Cretaea nobilis Ida,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>115</FONT><BR>&nbsp;&nbsp;&nbsp;&nbsp;&nbsp;dicitur in silvis occuluisse Iovem.<BR>huic fuit haedorum mater formosa duorum,<BR>&nbsp;&nbsp;&nbsp;&nbsp;&nbsp;inter Dictaeos conspicienda greges,<BR>cornibus aeriis atque in sua terga recurvis,<BR>&nbsp;&nbsp;&nbsp;&nbsp;&nbsp;ubere, quod nutrix posset habere Iovis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>120</FONT><BR>lac dabat illa deo; sed fregit in arbore cornu,<BR>&nbsp;&nbsp;&nbsp;&nbsp;&nbsp;truncaque dimidia parte decoris erat.<BR>sustulit hoc nymphe cinxitque recentibus herbis,<BR>&nbsp;&nbsp;&nbsp;&nbsp;&nbsp;et plenum pomis ad Iovis ora tulit.<BR>ille ubi res caeli tenuit solioque paterno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>125</FONT><BR>&nbsp;&nbsp;&nbsp;&nbsp;&nbsp;sedit, et invicto nil Iove maius erat,<BR>sidera nutricem, nutricis fertile cornu<BR>&nbsp;&nbsp;&nbsp;&nbsp;&nbsp;fecit, quod dominae nunc quoque nomen habet.<BR>Praestitibus Maiae Laribus videre Kalendae<BR>&nbsp;&nbsp;&nbsp;&nbsp;&nbsp;aram constitui parvaque signa deum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 130</FONT><BR>voverat illa quidem Curius, sed multa vetustas<BR>&nbsp;&nbsp;&nbsp;&nbsp;&nbsp;destruit; et saxo longa senecta nocet.<BR>causa tamen positi fuerat cognominis illis<BR>&nbsp;&nbsp;&nbsp;&nbsp;&nbsp;quod praestant oculis omnia tuta suis:<BR>stant quoque pro nobis et praesunt moenibus Urbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>135</FONT><BR>&nbsp;&nbsp;&nbsp;&nbsp;&nbsp;et sunt praesentes auxiliumque ferunt.<BR>at canis ante pedes saxo fabricatus eodem<BR>&nbsp;&nbsp;&nbsp;&nbsp;&nbsp;stabat: quae standi cum Lare causa fuit?<BR>servat uterque domum, domino quoque fidus uterque:<BR>&nbsp;&nbsp;&nbsp;&nbsp;&nbsp;compita grata deo, compita grata cani.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>140</FONT><BR>exagitant et Lar et turba Diania fures:<BR>&nbsp;&nbsp;&nbsp;&nbsp;&nbsp;pervigilantque Lares, pervigilantque canes.<BR>bina gemellorum quaerebam signa deorum<BR>&nbsp;&nbsp;&nbsp;&nbsp;&nbsp;viribus annosae facta caduca morae:<BR>mille Lares Geniumque ducis, qui tradidit illos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>145</FONT><BR>&nbsp;&nbsp;&nbsp;&nbsp;&nbsp;Urbs habet, et vici numina terna colunt.<BR>quo feror? Augustus mensis mihi carminis huius<BR>&nbsp;&nbsp;&nbsp;&nbsp;&nbsp;ius dabit: interea Diva canenda Bona est.<BR>est moles nativa, loco res nomina fecit:<BR>&nbsp;&nbsp;&nbsp;&nbsp;&nbsp;appellant Saxum; pars bona montis ea est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>150</FONT><BR>huic Remus institerat frustra, quo tempore fratri<BR>&nbsp;&nbsp;&nbsp;&nbsp;&nbsp;prima Palatinae signa dedistis aves;<BR>templa patres illic oculos exosa viriles<BR>&nbsp;&nbsp;&nbsp;&nbsp;&nbsp;leniter adclivi constituere iugo.<BR>dedicat haec veteris Crassorum nominis heres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>155</FONT><BR>&nbsp;&nbsp;&nbsp;&nbsp;&nbsp;virgineo nullum corpore passa virum:<BR>Livia restituit, ne non imitata maritum<BR>&nbsp;&nbsp;&nbsp;&nbsp;&nbsp;esset et ex omni parte secuta ~virum~. 
</P>

<P>
<B>2. B F</B>
</P>

<P>
Postera cum roseam pulsis Hyperionis astris<BR>&nbsp;&nbsp;&nbsp;&nbsp;&nbsp;in matutinis lampada tollet equis,<BR>frigidus Argestes summas mulcebit aristas,<BR>&nbsp;&nbsp;&nbsp;&nbsp;&nbsp;candidaque a Calabris vela dabuntur aquis.<BR>at simul inducent obscura crepuscula noctem,<BR>&nbsp;&nbsp;&nbsp;&nbsp;&nbsp;pars Hyadum toto de grege nulla latet.<BR>ora micant Tauri septem radiantia flammis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>165</FONT><BR>&nbsp;&nbsp;&nbsp;&nbsp;&nbsp;navita quas Hyadas Graius ab imbre vocat;<BR>pars Bacchum nutrisse putat, pars credidit esse<BR>&nbsp;&nbsp;&nbsp;&nbsp;&nbsp;Tethyos has neptes Oceanique senis.<BR>nondum stabat Atlas umeros oneratus Olympo<BR>&nbsp;&nbsp;&nbsp;&nbsp;&nbsp;cum satus est forma conspiciendus Hyas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>170</FONT><BR>hunc stirps Oceani maturis nixibus Aethra<BR>&nbsp;&nbsp;&nbsp;&nbsp;&nbsp;edidit et nymphas, sed prior ortus Hyas.<BR>dum nova lanugo est, pavidos formidine cervos<BR>&nbsp;&nbsp;&nbsp;&nbsp;&nbsp;terret, et est illi praeda benigna lepus:<BR>at postquam virtus annis adolevit, in apros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>175</FONT><BR>&nbsp;&nbsp;&nbsp;&nbsp;&nbsp;audet et hirsutas comminus ire leas;<BR>dumque petit latebras fetae catulosque leaenae,<BR>&nbsp;&nbsp;&nbsp;&nbsp;&nbsp;ipse fuit Libycae praeda cruenta ferae.<BR>mater Hyan et Hyan maestae flevere sorores<BR>&nbsp;&nbsp;&nbsp;&nbsp;&nbsp;cervicemque polo subpositurus Atlas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>180</FONT><BR>victus uterque parens tamen est pietate sororum:<BR>&nbsp;&nbsp;&nbsp;&nbsp;&nbsp;illa dedit caelum, nomina fecit Hyas.<BR>'Mater, ades, florum, ludis celebranda iocosis:<BR>&nbsp;&nbsp;&nbsp;&nbsp;&nbsp;distuleram partes mense priore tuas.<BR>incipis Aprili, transis in tempora Maii:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>185</FONT><BR>&nbsp;&nbsp;&nbsp;&nbsp;&nbsp;alter te fugiens, cum venit alter habet.<BR>cum tua sint cedantque tibi confinia mensum,<BR>&nbsp;&nbsp;&nbsp;&nbsp;&nbsp;convenit in laudes ille vel ille tuas.<BR>Circus in hunc exit clamataque palma theatris;<BR>&nbsp;&nbsp;&nbsp;&nbsp;&nbsp;hoc quoque cum Circi munere carmen eat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>190</FONT><BR>ipsa doce quae sis: hominum sententia fallax;<BR>&nbsp;&nbsp;&nbsp;&nbsp;&nbsp;optima tu proprii nominis auctor eris.'<BR>sic ego; sic nostris respondit diva rogatis<BR>&nbsp;&nbsp;&nbsp;&nbsp;&nbsp;(dum loquitur, vernas efflat ab ore rosas):<BR>'Chloris eram quae Flora vocor: corrupta Latino&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>195</FONT><BR>&nbsp;&nbsp;&nbsp;&nbsp;&nbsp;nominis est nostri littera Graeca sono.<BR>Chloris eram, nymphe campi felicis, ubi audis<BR>&nbsp;&nbsp;&nbsp;&nbsp;&nbsp;rem fortunatis ante fuisse viris.<BR>quae fuerit mihi forma, grave est narrare modestae;<BR>&nbsp;&nbsp;&nbsp;&nbsp;&nbsp;sed generum matri repperit illa deum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>200</FONT><BR>ver erat, errabam; Zephyrus conspexit, abibam;<BR>&nbsp;&nbsp;&nbsp;&nbsp;&nbsp;insequitur, fugio: fortior ille fuit.<BR>et dederat fratri Boreas ius omne rapinae,<BR>&nbsp;&nbsp;&nbsp;&nbsp;&nbsp;ausus Erecthea praemia ferre domo.<BR>vim tamen emendat dando mihi nomina nuptae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>205</FONT><BR>&nbsp;&nbsp;&nbsp;&nbsp;&nbsp;inque meo non est ulla querella toro.<BR>[vere fruor semper: semper nitidissimus annus,<BR>&nbsp;&nbsp;&nbsp;&nbsp;&nbsp;arbor habet frondes, pabula semper humus.]<BR>est mihi fecundus dotalibus hortus in agris;<BR>&nbsp;&nbsp;&nbsp;&nbsp;&nbsp;aura fovet, liquidae fonte rigatur aquae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>210</FONT><BR>hunc meus implevit generoso flore maritus,<BR>&nbsp;&nbsp;&nbsp;&nbsp;&nbsp;atque ait "arbitrium tu, dea, floris habe."<BR>saepe ego digestos volui numerare colores,<BR>&nbsp;&nbsp;&nbsp;&nbsp;&nbsp;nec potui: numero copia maior erat.<BR>roscida cum primum foliis excussa pruina est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>215</FONT><BR>&nbsp;&nbsp;&nbsp;&nbsp;&nbsp;et variae radiis intepuere comae,<BR>conveniunt pictis incinctae vestibus Horae,<BR>&nbsp;&nbsp;&nbsp;&nbsp;&nbsp;inque leves calathos munera nostra legunt;<BR>protinus accedunt Charites, nectuntque coronas<BR>&nbsp;&nbsp;&nbsp;&nbsp;&nbsp;sertaque caelestes implicitura comas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>220</FONT><BR>prima per immensas sparsi nova semina gentes:<BR>&nbsp;&nbsp;&nbsp;&nbsp;&nbsp;unius tellus ante coloris erat;<BR>prima Therapnaeo feci de sanguine florem,<BR>&nbsp;&nbsp;&nbsp;&nbsp;&nbsp;et manet in folio scripta querella suo.<BR>tu quoque nomen habes cultos, Narcisse, per hortos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>225</FONT><BR>&nbsp;&nbsp;&nbsp;&nbsp;&nbsp;infelix, quod non alter et alter eras.<BR>quid Crocon aut Attin referam Cinyraque creatum,<BR>&nbsp;&nbsp;&nbsp;&nbsp;&nbsp;de quorum per me volnere surgit honor?<BR>Mars quoque, si nescis, per nostras editus artes:<BR>&nbsp;&nbsp;&nbsp;&nbsp;&nbsp;Iuppiter hoc, ut adhuc, nesciat usque, precor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>230</FONT><BR>sancta Iovem Iuno nata sine matre Minerva<BR>&nbsp;&nbsp;&nbsp;&nbsp;&nbsp;officio doluit non eguisse suo.<BR>ibat ut Oceano quereretur facta mariti;<BR>&nbsp;&nbsp;&nbsp;&nbsp;&nbsp;restitit ad nostras fessa labore fores.<BR>quam simul aspexi, "quid te, Saturnia", dixi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>235</FONT><BR>&nbsp;&nbsp;&nbsp;&nbsp;&nbsp;"attulit?" exponit, quem petat, illa, locum;<BR>addidit et causam. verbis solabar amicis.<BR>&nbsp;&nbsp;&nbsp;&nbsp;&nbsp;"non" inquit "verbis cura levanda mea est.<BR>si pater est factus neglecto coniugis usu<BR>&nbsp;&nbsp;&nbsp;&nbsp;&nbsp;Iuppiter, et solus nomen utrumque tenet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>240</FONT><BR>cur ego desperem fieri sine coniuge mater,<BR>&nbsp;&nbsp;&nbsp;&nbsp;&nbsp;et parere intacto, dummodo casta, viro?<BR>omnia temptabo latis medicamina terris,<BR>&nbsp;&nbsp;&nbsp;&nbsp;&nbsp;et freta Tartareos excutiamque sinus."<BR>vox erat in cursu: voltum dubitantis habebam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>245</FONT><BR>&nbsp;&nbsp;&nbsp;&nbsp;&nbsp;"nescioquid, nymphe, posse videris" ait.<BR>ter volui promittere opem, ter lingua retenta est:<BR>&nbsp;&nbsp;&nbsp;&nbsp;&nbsp;ira Iovis magni causa timoris erat.<BR>"fer, precor, auxilium" dixit, "celabitur auctor",<BR>&nbsp;&nbsp;&nbsp;&nbsp;&nbsp;et Stygiae numen testificatur aquae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>250</FONT><BR>"quod petis, Oleniis" inquam "mihi missus ab arvis<BR>&nbsp;&nbsp;&nbsp;&nbsp;&nbsp;flos dabit: est hortis unicus ille meis.<BR>qui dabat, 'hoc' dixit 'sterilem quoque tange iuvencam,<BR>&nbsp;&nbsp;&nbsp;&nbsp;&nbsp;mater erit': tetigi, nec mora, mater erat."<BR>protinus haerentem decerpsi pollice florem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>255</FONT><BR>&nbsp;&nbsp;&nbsp;&nbsp;&nbsp;tangitur, et tacto concipit illa sinu.<BR>iamque gravis Thracen et laeva Propontidos intrat,<BR>&nbsp;&nbsp;&nbsp;&nbsp;&nbsp;fitque potens voti, Marsque creatus erat.<BR>qui memor accepti per me natalis "habeto<BR>&nbsp;&nbsp;&nbsp;&nbsp;&nbsp;tu quoque Romulea" dixit "in urbe locum."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>260</FONT><BR>forsitan in teneris tantum mea regna coronis<BR>&nbsp;&nbsp;&nbsp;&nbsp;&nbsp;esse putes. tangit numen et arva meum.<BR>si bene floruerint segetes, erit area dives:<BR>&nbsp;&nbsp;&nbsp;&nbsp;&nbsp;si bene floruerit vinea, Bacchus erit;<BR>si bene floruerint oleae, nitidissimus annus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>265</FONT><BR>&nbsp;&nbsp;&nbsp;&nbsp;&nbsp;pomaque proventum temporis huius habent.<BR>flore semel laeso pereunt viciaeque fabaeque,<BR>&nbsp;&nbsp;&nbsp;&nbsp;&nbsp;et pereunt lentes, advena Nile, tuae.<BR>vina quoque in magnis operose condita cellis<BR>&nbsp;&nbsp;&nbsp;&nbsp;&nbsp;florent, et nebulae dolia summa tegunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>270</FONT><BR>mella meum munus: volucres ego mella daturas<BR>&nbsp;&nbsp;&nbsp;&nbsp;&nbsp;ad violam et cytisos et thyma cana voco.'<BR>[nos quoque idem facimus tunc, cum iuvenalibus annis<BR>&nbsp;&nbsp;&nbsp;&nbsp;&nbsp;luxuriant animi, corporaque ipsa vigent.]<BR>talia dicentem tacitus mirabar; at illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>275</FONT><BR>&nbsp;&nbsp;&nbsp;&nbsp;&nbsp;'ius tibi discendi, siqua requiris' ait.<BR>'dic, dea', respondi 'ludorum quae sit origo.'<BR>&nbsp;&nbsp;&nbsp;&nbsp;&nbsp;vix bene desieram, rettulit illa mihi:<BR>'cetera luxuriae nondum instrumenta vigebant;<BR>&nbsp;&nbsp;&nbsp;&nbsp;&nbsp;aut pecus aut latam dives habebat humum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>280</FONT><BR>(hinc etiam locuples, hinc ipsa pecunia dicta est);<BR>&nbsp;&nbsp;&nbsp;&nbsp;&nbsp;sed iam de vetito quisque parabat opes.<BR>venerat in morem populi depascere saltus,<BR>&nbsp;&nbsp;&nbsp;&nbsp;&nbsp;idque diu licuit, poenaque nulla fuit;<BR>vindice servabat nullo sua publica volgus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>285</FONT><BR>&nbsp;&nbsp;&nbsp;&nbsp;&nbsp;iamque in privato pascere inertis erat.<BR>plebis ad aediles perducta licentia talis<BR>&nbsp;&nbsp;&nbsp;&nbsp;&nbsp;Publicios; animus defuit ante viris.<BR>rem populus recipit, multam subiere nocentes:<BR>&nbsp;&nbsp;&nbsp;&nbsp;&nbsp;vindicibus laudi publica cura fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 290</FONT><BR>multa data est ex parte mihi, magnoque favore<BR>&nbsp;&nbsp;&nbsp;&nbsp;&nbsp;victores ludos instituere novos;<BR>parte locant clivum, qui tunc erat ardua rupes,<BR>&nbsp;&nbsp;&nbsp;&nbsp;&nbsp;utile nunc iter est, Publiciumque vocant.'<BR>annua credideram spectacula facta: negavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>295</FONT><BR>&nbsp;&nbsp;&nbsp;&nbsp;&nbsp;addidit et dictis altera verba suis:<BR>'nos quoque tangit honor: festis gaudemus et aris,<BR>&nbsp;&nbsp;&nbsp;&nbsp;&nbsp;turbaque caelestes ambitiosa sumus.<BR>saepe deos aliquis peccando fecit iniquos,<BR>&nbsp;&nbsp;&nbsp;&nbsp;&nbsp;et pro delictis hostia blanda fuit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>300</FONT><BR>saepe Iovem vidi, cum iam sua mittere vellet<BR>&nbsp;&nbsp;&nbsp;&nbsp;&nbsp;fulmina, ture dato sustinuisse manum.<BR>at si neglegimur, magnis iniuria poenis<BR>&nbsp;&nbsp;&nbsp;&nbsp;&nbsp;solvitur, et iustum praeterit ira modum.<BR>respice Thestiaden: flammis absentibus arsit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>305</FONT><BR>&nbsp;&nbsp;&nbsp;&nbsp;&nbsp;causa est, quod Phoebes ara sine igne fuit.<BR>respice Tantaliden: eadem dea vela tenebat;<BR>&nbsp;&nbsp;&nbsp;&nbsp;&nbsp;virgo est, et spretos bis tamen ulta focos.<BR>Hippolyte infelix, velles coluisse Dionen,<BR>&nbsp;&nbsp;&nbsp;&nbsp;&nbsp;cum consternatis diripereris equis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>310</FONT><BR>longa referre mora est correcta oblivia damnis:<BR>&nbsp;&nbsp;&nbsp;&nbsp;&nbsp;me quoque Romani praeteriere patres.<BR>quid facerem, per quod fierem manifesta doloris?<BR>&nbsp;&nbsp;&nbsp;&nbsp;&nbsp;exigerem nostrae qualia damna notae?<BR>excidit officium tristi mihi: nulla tuebar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>315</FONT><BR>&nbsp;&nbsp;&nbsp;&nbsp;&nbsp;rura, nec in pretio fertilis hortus erat;<BR>lilia deciderant, violas arere videres,<BR>&nbsp;&nbsp;&nbsp;&nbsp;&nbsp;filaque punicei languida facta croci.<BR>saepe mihi Zephyrus "dotes corrumpere noli<BR>&nbsp;&nbsp;&nbsp;&nbsp;&nbsp;ipsa tuas" dixit: dos mihi vilis erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>320</FONT><BR>florebant oleae, venti nocuere protervi:<BR>&nbsp;&nbsp;&nbsp;&nbsp;&nbsp;florebant segetes, grandine laesa seges.<BR>in spe vitis erat, caelum nigrescit ab Austris<BR>&nbsp;&nbsp;&nbsp;&nbsp;&nbsp;et subita frondes decutiuntur aqua.<BR>nec volui fieri nec sum crudelis in ira;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>325</FONT><BR>&nbsp;&nbsp;&nbsp;&nbsp;&nbsp;cura repellendi sed mihi nulla fuit.<BR>convenere patres, et, si bene floreat annus,<BR>&nbsp;&nbsp;&nbsp;&nbsp;&nbsp;numinibus nostris annua festa vovent.<BR>adnuimus voto: consul cum consule ludos<BR>&nbsp;&nbsp;&nbsp;&nbsp;&nbsp;Postumio Laenas persoluere mihi.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>330</FONT><BR>Quaerere conabar quare lascivia maior<BR>&nbsp;&nbsp;&nbsp;&nbsp;&nbsp;his foret in ludis liberiorque iocus;<BR>sed mihi succurrit numen non esse severum,<BR>&nbsp;&nbsp;&nbsp;&nbsp;&nbsp;aptaque deliciis munera ferre deam.<BR>tempora sutilibus cinguntur tota coronis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>335</FONT><BR>&nbsp;&nbsp;&nbsp;&nbsp;&nbsp;et latet iniecta splendida mensa rosa;<BR>ebrius incinctis philyra conviva capillis<BR>&nbsp;&nbsp;&nbsp;&nbsp;&nbsp;saltat, et imprudens utitur arte meri;<BR>ebrius ad durum formosae limen amicae<BR>&nbsp;&nbsp;&nbsp;&nbsp;&nbsp;cantat, habent unctae mollia serta comae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>340</FONT><BR>nulla coronata peraguntur seria fronte,<BR>&nbsp;&nbsp;&nbsp;&nbsp;&nbsp;nec liquidae vinctis flore bibuntur aquae;<BR>donec eras mixtus nullis, Acheloe, racemis,<BR>&nbsp;&nbsp;&nbsp;&nbsp;&nbsp;gratia sumendae non erat ulla rosae.<BR>Bacchus amat flores: Baccho placuisse coronam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>345</FONT><BR>&nbsp;&nbsp;&nbsp;&nbsp;&nbsp;ex Ariadnaeo sidere nosse potes.<BR>scaena levis decet hanc: non est, mihi credite, non est<BR>&nbsp;&nbsp;&nbsp;&nbsp;&nbsp;illa cothurnatas inter habenda deas.<BR>turba quidem cur hos celebret meretricia ludos<BR>&nbsp;&nbsp;&nbsp;&nbsp;&nbsp;non ex difficili causa petita subest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>350</FONT><BR>non est de tetricis, non est de magna professis:<BR>&nbsp;&nbsp;&nbsp;&nbsp;&nbsp;volt sua plebeio sacra patere choro,<BR>et monet aetatis specie, dum floreat, uti;<BR>&nbsp;&nbsp;&nbsp;&nbsp;&nbsp;contemni spinam, cum cecidere rosae.<BR>Cur tamen, ut dantur vestes Cerialibus albae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>355</FONT><BR>&nbsp;&nbsp;&nbsp;&nbsp;&nbsp;sic haec est cultu versicolore decens?<BR>an quia maturis albescit messis aristis,<BR>&nbsp;&nbsp;&nbsp;&nbsp;&nbsp;et color et species floribus omnis inest?<BR>adnuit, et motis flores cecidere capillis,<BR>&nbsp;&nbsp;&nbsp;&nbsp;&nbsp;accidere in mensas ut rosa missa solet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>360</FONT><BR>lumina restabant, quorum me causa latebat,<BR>&nbsp;&nbsp;&nbsp;&nbsp;&nbsp;cum sic errores abstulit illa meos:<BR>'vel quia purpureis conlucent floribus agri,<BR>&nbsp;&nbsp;&nbsp;&nbsp;&nbsp;lumina sunt nostros visa decere dies;<BR>vel quia nec flos est hebeti nec flamma colore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>365</FONT><BR>&nbsp;&nbsp;&nbsp;&nbsp;&nbsp;atque oculos in se splendor uterque trahit;<BR>vel quia deliciis nocturna licentia nostris<BR>&nbsp;&nbsp;&nbsp;&nbsp;&nbsp;convenit: a vero tertia causa venit.'<BR>'est breve praeterea, de quo mihi quaerere restat,<BR>&nbsp;&nbsp;&nbsp;&nbsp;&nbsp;si liceat' dixi: dixit et illa 'licet'.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>370</FONT><BR>'cur tibi pro Libycis clauduntur rete leaenis<BR>&nbsp;&nbsp;&nbsp;&nbsp;&nbsp;inbelles capreae sollicitusque lepus?'<BR>non sibi respondit silvas cessisse, sed hortos<BR>&nbsp;&nbsp;&nbsp;&nbsp;&nbsp;arvaque pugnaci non adeunda ferae.<BR>omnia finierat: tenues secessit in auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>375</FONT><BR>&nbsp;&nbsp;&nbsp;&nbsp;&nbsp;mansit odor; posses scire fuisse deam.<BR>floreat ut toto carmen Nasonis in aevo,<BR>&nbsp;&nbsp;&nbsp;&nbsp;&nbsp;sparge, precor, donis pectora nostra tuis.
</P>

<P>
<B>3. C C</B>
</P>

<P>
 Nocte minus quarta promet sua sidera Chiron<BR>&nbsp;&nbsp;&nbsp;&nbsp;&nbsp;semivir et flavi corpore mixtus equi.<BR>Pelion Haemoniae mons est obversus in Austros:<BR>&nbsp;&nbsp;&nbsp;&nbsp;&nbsp;summa virent pinu, cetera quercus habet.<BR>Phillyrides tenuit; saxo stant antra vetusto,<BR>&nbsp;&nbsp;&nbsp;&nbsp;&nbsp;quae iustum memorant incoluisse senem.<BR>ille manus olim missuras Hectora leto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>385</FONT><BR>&nbsp;&nbsp;&nbsp;&nbsp;&nbsp;creditur in lyricis detinuisse modis.<BR>venerat Alcides exhausta parte laborum,<BR>&nbsp;&nbsp;&nbsp;&nbsp;&nbsp;iussaque restabant ultima paene viro.<BR>stare simul casu Troiae duo fata videres:<BR>&nbsp;&nbsp;&nbsp;&nbsp;&nbsp;hinc puer Aeacides, hinc Iove natus erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>390</FONT><BR>excipit hospitio iuvenem Philyreius heros,<BR>&nbsp;&nbsp;&nbsp;&nbsp;&nbsp;et causam adventus hic rogat, ille docet.<BR>respicit interea clavam spoliumque leonis,<BR>&nbsp;&nbsp;&nbsp;&nbsp;&nbsp;'vir' que ait 'his armis, armaque digna viro!'<BR>nec se, quin horrens auderent tangere saetis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>395</FONT><BR>&nbsp;&nbsp;&nbsp;&nbsp;&nbsp;vellus, Achilleae continuere manus.<BR>dumque senex tractat squalentia tela venenis,<BR>&nbsp;&nbsp;&nbsp;&nbsp;&nbsp;excidit et laevo fixa sagitta pede est.<BR>ingemuit Chiron, traxitque e corpore ferrum:<BR>&nbsp;&nbsp;&nbsp;&nbsp;&nbsp;adgemit Alcides Haemoniusque puer.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>400</FONT><BR>ipse tamen lectas Pagasaeis collibus herbas<BR>&nbsp;&nbsp;&nbsp;&nbsp;&nbsp;temperat et varia volnera mulcet ope;<BR>virus edax superabat opem, penitusque recepta<BR>&nbsp;&nbsp;&nbsp;&nbsp;&nbsp;ossibus et toto corpore pestis erat:<BR>sanguine Centauri Lernaeae sanguis echidnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>405</FONT><BR>&nbsp;&nbsp;&nbsp;&nbsp;&nbsp;mixtus ad auxilium tempora nulla dabat.<BR>stabat, ut ante patrem, lacrimis perfusus Achilles:<BR>&nbsp;&nbsp;&nbsp;&nbsp;&nbsp;sic flendus Peleus, si moreretur, erat.<BR>saepe manus aegras manibus fingebat amicis:<BR>&nbsp;&nbsp;&nbsp;&nbsp;&nbsp;morum, quos fecit, praemia doctor habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>410</FONT><BR>oscula saepe dedit, dixit quoque saepe iacenti<BR>&nbsp;&nbsp;&nbsp;&nbsp;&nbsp;'vive, precor, nec me, care, relinque, pater.'<BR>nona dies aderat, cum tu, iustissime Chiron,<BR>&nbsp;&nbsp;&nbsp;&nbsp;&nbsp;bis septem stellis corpora cinctus eras.
</P>

<P>
<B>(4. D C) 5. E C</B>
</P>

<P>
Hunc Lyra curva sequi cuperet, sed idonea nondum<BR>&nbsp;&nbsp;&nbsp;&nbsp;&nbsp;est via: nox aptum tertia tempus erit.
</P>

<P>
<B>6. F C</B>
</P>

<P>
Scorpios in caelo, cum cras lucescere Nonas<BR>&nbsp;&nbsp;&nbsp;&nbsp;&nbsp;dicimus, a media parte notandus erit.
</P>

<P>
<B>(7. G NON : N vel F)</B>
</P>

<P>

</P>

<P>
<B>(8. H F) 9. A LEM : N</B>
</P>

<P>
Hinc ubi protulerit formosa ter Hesperos ora,<BR>&nbsp;&nbsp;&nbsp;&nbsp;&nbsp;ter dederint Phoebo sidera victa locum,<BR>ritus erit veteris, nocturna Lemuria, sacri:<BR>&nbsp;&nbsp;&nbsp;&nbsp;&nbsp;inferias tacitis manibus illa dabunt.<BR>annus erat brevior, nec adhuc pia februa norant,<BR>&nbsp;&nbsp;&nbsp;&nbsp;&nbsp;nec tu dux mensum, Iane biformis, eras:<BR>iam tamen exstincto cineri sua dona ferebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>425</FONT><BR>&nbsp;&nbsp;&nbsp;&nbsp;&nbsp;compositique nepos busta piabat avi.<BR>mensis erat Maius, maiorum nomine dictus,<BR>&nbsp;&nbsp;&nbsp;&nbsp;&nbsp;qui partem prisci nunc quoque moris habet.<BR>nox ubi iam media est somnoque silentia praebet,<BR>&nbsp;&nbsp;&nbsp;&nbsp;&nbsp;et canis et variae conticuistis aves,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>430</FONT><BR>ille memor veteris ritus timidusque deorum<BR>&nbsp;&nbsp;&nbsp;&nbsp;&nbsp;surgit (habent gemini vincula nulla pedes),<BR>signaque dat digitis medio cum pollice iunctis,<BR>&nbsp;&nbsp;&nbsp;&nbsp;&nbsp;occurrat tacito ne levis umbra sibi.<BR>cumque manus puras fontana perluit unda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>435</FONT><BR>&nbsp;&nbsp;&nbsp;&nbsp;&nbsp;vertitur et nigras accipit ante fabas,<BR>aversusque iacit; sed dum iacit, 'haec ego mitto,<BR>&nbsp;&nbsp;&nbsp;&nbsp;&nbsp;his' inquit 'redimo meque meosque fabis.'<BR>hoc novies dicit nec respicit: umbra putatur<BR>&nbsp;&nbsp;&nbsp;&nbsp;&nbsp;colligere et nullo terga vidente sequi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>440</FONT><BR>rursus aquam tangit, Temesaeaque concrepat aera,<BR>&nbsp;&nbsp;&nbsp;&nbsp;&nbsp;et rogat ut tectis exeat umbra suis.<BR>cum dixit novies 'manes exite paterni'<BR>&nbsp;&nbsp;&nbsp;&nbsp;&nbsp;respicit, et pure sacra peracta putat.<BR>dicta sit unde dies, quae nominis exstet origo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>445</FONT><BR>&nbsp;&nbsp;&nbsp;&nbsp;&nbsp;me fugit: ex aliquo est invenienda deo.<BR>Pliade nate, mone, virga venerande potenti:<BR>&nbsp;&nbsp;&nbsp;&nbsp;&nbsp;saepe tibi est Stygii regia visa Iovis.<BR>venit adoratus Caducifer. accipe causam<BR>&nbsp;&nbsp;&nbsp;&nbsp;&nbsp;nominis: ex ipso est cognita causa deo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 450</FONT><BR>Romulus ut tumulo fraternas condidit umbras,<BR>&nbsp;&nbsp;&nbsp;&nbsp;&nbsp;et male veloci iusta soluta Remo,<BR>Faustulus infelix et passis Acca capillis<BR>&nbsp;&nbsp;&nbsp;&nbsp;&nbsp;spargebant lacrimis ossa perusta suis;<BR>inde domum redeunt sub prima crepuscula maesti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>455</FONT><BR>&nbsp;&nbsp;&nbsp;&nbsp;&nbsp;utque erat, in duro procubuere toro.<BR>umbra cruenta Remi visa est adsistere lecto,<BR>&nbsp;&nbsp;&nbsp;&nbsp;&nbsp;atque haec exiguo murmure verba loqui:<BR>'en ego dimidium vestri parsque altera voti,<BR>&nbsp;&nbsp;&nbsp;&nbsp;&nbsp;cernite sim qualis, qui modo qualis eram!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>460</FONT><BR>qui modo, si volucres habuissem regna iubentes,<BR>&nbsp;&nbsp;&nbsp;&nbsp;&nbsp;in populo potui maximus esse meo,<BR>nunc sum elapsa rogi flammis et inanis imago:<BR>&nbsp;&nbsp;&nbsp;&nbsp;&nbsp;haec est ex illo forma relicta Remo.<BR>heu ubi Mars pater est? si vos modo vera locuti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>465</FONT><BR>&nbsp;&nbsp;&nbsp;&nbsp;&nbsp;uberaque expositis ille ferina dedit.<BR>quem lupa servavit, manus hunc temeraria civis<BR>&nbsp;&nbsp;&nbsp;&nbsp;&nbsp;perdidit. o quanto mitior illa fuit!<BR>saeve Celer, crudelem animam per volnera reddas,<BR>&nbsp;&nbsp;&nbsp;&nbsp;&nbsp;utque ego, sub terras sanguinulentus eas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>470</FONT><BR>noluit hoc frater, pietas aequalis in illo est:<BR>&nbsp;&nbsp;&nbsp;&nbsp;&nbsp;quod potuit, lacrimas in mea fata dedit.<BR>hunc vos per lacrimas, per vestra alimenta rogate<BR>&nbsp;&nbsp;&nbsp;&nbsp;&nbsp;ut celebrem nostro signet honore diem.'<BR>mandantem amplecti cupiunt et bracchia tendunt:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>475</FONT><BR>&nbsp;&nbsp;&nbsp;&nbsp;&nbsp;lubrica prensantes effugit umbra manus.<BR>ut secum fugiens somnos abduxit imago,<BR>&nbsp;&nbsp;&nbsp;&nbsp;&nbsp;ad regem voces fratris uterque ferunt.<BR>Romulus obsequitur, lucemque Remuria dicit<BR>&nbsp;&nbsp;&nbsp;&nbsp;&nbsp;illam, qua positis iusta feruntur avis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>480</FONT><BR>aspera mutata est in lenem tempore longo<BR>&nbsp;&nbsp;&nbsp;&nbsp;&nbsp;littera, quae toto nomine prima fuit;<BR>mox etiam lemures animas dixere silentum:<BR>&nbsp;&nbsp;&nbsp;&nbsp;&nbsp;hic sensus verbi, vis ea vocis erat.<BR>fana tamen veteres illis clausere diebus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>485</FONT><BR>&nbsp;&nbsp;&nbsp;&nbsp;&nbsp;ut nunc ferali tempore operta vides;<BR>nec viduae taedis eadem nec virginis apta<BR>&nbsp;&nbsp;&nbsp;&nbsp;&nbsp;tempora: quae nupsit, non diuturna fuit.<BR>hac quoque de causa, si te proverbia tangunt,<BR>&nbsp;&nbsp;&nbsp;&nbsp;&nbsp;mense malas Maio nubere volgus ait.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>490</FONT><BR>sed tamen haec tria sunt sub eodem tempore festa<BR>&nbsp;&nbsp;&nbsp;&nbsp;&nbsp;inter se nulla continuata die.
</P>

<P>
<B>10. B C 11. C LEM : N</B>
</P>

<P>
Quorum si mediis Boeotum Oriona quaeres,<BR>&nbsp;&nbsp;&nbsp;&nbsp;&nbsp;falsus eris: signi causa canenda mihi.<BR>Iuppiter et lato qui regnat in aequore frater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>495</FONT><BR>&nbsp;&nbsp;&nbsp;&nbsp;&nbsp;carpebant socias Mercuriusque vias;<BR>tempus erat quo versa iugo referuntur aratra,<BR>&nbsp;&nbsp;&nbsp;&nbsp;&nbsp;et pronus saturae lac bibit agnus ovis.<BR>forte senex Hyrieus, angusti cultor agelli,<BR>&nbsp;&nbsp;&nbsp;&nbsp;&nbsp;hos videt, exiguam stabat ut ante casam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>500</FONT><BR>atque ita 'longa via est, nec tempora longa supersunt',<BR>&nbsp;&nbsp;&nbsp;&nbsp;&nbsp;dixit 'et hospitibus ianua nostra patet.'<BR>addidit et voltum verbis, iterumque rogavit:<BR>&nbsp;&nbsp;&nbsp;&nbsp;&nbsp;parent promissis dissimulantque deos.<BR>tecta senis subeunt nigro deformia fumo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>505</FONT><BR>&nbsp;&nbsp;&nbsp;&nbsp;&nbsp;ignis in hesterno stipite parvus erat:<BR>ipse genu nixus flammas exsuscitat aura,<BR>&nbsp;&nbsp;&nbsp;&nbsp;&nbsp;et promit quassas comminuitque faces.<BR>stant calices; minor inde fabas, holus alter habebat,<BR>&nbsp;&nbsp;&nbsp;&nbsp;&nbsp;et spumat testo pressus uterque suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>510</FONT><BR>dumque mora est, tremula dat vina rubentia dextra:<BR>&nbsp;&nbsp;&nbsp;&nbsp;&nbsp;accipit aequoreus pocula prima deus.<BR>quae simul exhausit, 'da nunc bibat ordine' dixit<BR>&nbsp;&nbsp;&nbsp;&nbsp;&nbsp;'Iuppiter.' audito palluit ille Iove.<BR>ut rediit animus, cultorem pauperis agri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>515</FONT><BR>&nbsp;&nbsp;&nbsp;&nbsp;&nbsp;immolat et magno torret in igne bovem;<BR>quaeque puer quondam primis diffuderat annis<BR>&nbsp;&nbsp;&nbsp;&nbsp;&nbsp;promit fumoso condita vina cado.<BR>nec mora, flumineam lino celantibus ulvam,<BR>&nbsp;&nbsp;&nbsp;&nbsp;&nbsp;sic quoque non altis, incubuere toris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>520</FONT><BR>nunc dape, nunc posito mensae nituere Lyaeo;<BR>&nbsp;&nbsp;&nbsp;&nbsp;&nbsp;terra rubens crater, pocula fagus erant.<BR>verba fuere Iovis: 'si quid fert impetus, opta:<BR>&nbsp;&nbsp;&nbsp;&nbsp;&nbsp;omne feres.' placidi verba fuere senis:<BR>'cara fuit coniunx, primae mihi vere iuventae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>525</FONT><BR>&nbsp;&nbsp;&nbsp;&nbsp;&nbsp;cognita. nunc ubi sit quaeritis? urna tegit.<BR>huic ego iuratus, vobis in verba vocatis,<BR>&nbsp;&nbsp;&nbsp;&nbsp;&nbsp;"coniugio" dixi "sola fruere meo."<BR>et dixi et servo; sed enim diversa voluntas<BR>&nbsp;&nbsp;&nbsp;&nbsp;&nbsp;est mihi: nec coniunx et pater esse volo.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>530</FONT><BR>adnuerant omnes. omnes ad terga iuvenci<BR>&nbsp;&nbsp;&nbsp;&nbsp;&nbsp;constiterant&#151;pudor est ulteriora loqui.<BR>tum superiniecta texere madentia terra:<BR>&nbsp;&nbsp;&nbsp;&nbsp;&nbsp;iamque decem menses, et puer ortus erat.<BR>hunc Hyrieus, quia sic genitus, vocat Uriona:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>535</FONT><BR>&nbsp;&nbsp;&nbsp;&nbsp;&nbsp;perdidit antiquum littera prima sonum.<BR>creverat immensum: comitem sibi Delia sumpsit;<BR>&nbsp;&nbsp;&nbsp;&nbsp;&nbsp;ille deae custos, ille satelles erat.<BR>verba movent iras non circumspecta deorum:<BR>&nbsp;&nbsp;&nbsp;&nbsp;&nbsp;'quam nequeam' dixit 'vincere nulla fera est.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>540</FONT><BR>scorpion immisit Tellus: fuit impetus illi<BR>&nbsp;&nbsp;&nbsp;&nbsp;&nbsp;curva gemelliparae spicula ferre deae;<BR>obstitit Orion. Latona nitentibus astris<BR>&nbsp;&nbsp;&nbsp;&nbsp;&nbsp;addidit et 'meriti praemia' dixit 'habe.'
</P>

<P>
<B>12. D NP</B>
</P>

<P>
Sed quid et Orion et cetera sidera mundo<BR>&nbsp;&nbsp;&nbsp;&nbsp;&nbsp;cedere festinant, noxque coartat iter?<BR>quid solito citius liquido iubar aequore tollit<BR>&nbsp;&nbsp;&nbsp;&nbsp;&nbsp;candida, Lucifero praeveniente, dies?<BR>fallor, an arma sonant? non fallimur, arma sonabant:<BR>&nbsp;&nbsp;&nbsp;&nbsp;&nbsp;Mars venit et veniens bellica signa dedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>550</FONT><BR>Ultor ad ipse suos caelo descendit honores<BR>&nbsp;&nbsp;&nbsp;&nbsp;&nbsp;templaque in Augusto conspicienda foro.<BR>et deus est ingens et opus: debebat in urbe<BR>&nbsp;&nbsp;&nbsp;&nbsp;&nbsp;non aliter nati Mars habitare sui.<BR>digna Giganteis haec sunt delubra tropaeis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>555</FONT><BR>&nbsp;&nbsp;&nbsp;&nbsp;&nbsp;hinc fera Gradivum bella movere decet,<BR>seu quis ab Eoo nos impius orbe lacesset,<BR>&nbsp;&nbsp;&nbsp;&nbsp;&nbsp;seu quis ab occiduo sole domandus erit.<BR>perspicit Armipotens operis fastigia summi,<BR>&nbsp;&nbsp;&nbsp;&nbsp;&nbsp;et probat invictas summa tenere deas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>560</FONT><BR>perspicit in foribus diversae tela figurae,<BR>&nbsp;&nbsp;&nbsp;&nbsp;&nbsp;armaque terrarum milite victa suo.<BR>hinc videt Aenean oneratum pondere caro<BR>&nbsp;&nbsp;&nbsp;&nbsp;&nbsp;et tot Iuleae nobilitatis avos;<BR>hinc videt Iliaden umeris ducis arma ferentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>565</FONT><BR>&nbsp;&nbsp;&nbsp;&nbsp;&nbsp;claraque dispositis acta subesse viris.<BR>spectat et Augusto praetextum nomine templum,<BR>&nbsp;&nbsp;&nbsp;&nbsp;&nbsp;et visum lecto Caesare maius opus.<BR>voverat hoc iuvenis tum cum pia sustulit arma:<BR>&nbsp;&nbsp;&nbsp;&nbsp;&nbsp;a tantis princeps incipiendus erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>570</FONT><BR>ille manus tendens, hinc stanti milite iusto,<BR>&nbsp;&nbsp;&nbsp;&nbsp;&nbsp;hinc coniuratis, talia dicta dedit:<BR>'si mihi bellandi pater est Vestaeque sacerdos<BR>&nbsp;&nbsp;&nbsp;&nbsp;&nbsp;auctor, et ulcisci numen utrumque paro,<BR>Mars, ades et satia scelerato sanguine ferrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>575</FONT><BR>&nbsp;&nbsp;&nbsp;&nbsp;&nbsp;stetque favor causa pro meliore tuus.<BR>templa feres et, me victore, vocaberis Ultor.'<BR>&nbsp;&nbsp;&nbsp;&nbsp;&nbsp;voverat, et fuso laetus ab hoste redit.<BR>nec satis est meruisse semel cognomina Marti:<BR>&nbsp;&nbsp;&nbsp;&nbsp;&nbsp;persequitur Parthi signa retenta manu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>580</FONT><BR>gens fuit et campis et equis et tuta sagittis<BR>&nbsp;&nbsp;&nbsp;&nbsp;&nbsp;et circumfusis invia fluminibus;<BR>addiderant animos Crassorum funera genti,<BR>&nbsp;&nbsp;&nbsp;&nbsp;&nbsp;cum periit miles signaque duxque simul.<BR>signa, decus belli, Parthus Romana tenebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>585</FONT><BR>&nbsp;&nbsp;&nbsp;&nbsp;&nbsp;Romanaeque aquilae signifer hostis erat;<BR>isque pudor mansisset adhuc, nisi fortibus armis<BR>&nbsp;&nbsp;&nbsp;&nbsp;&nbsp;Caesaris Ausoniae protegerentur opes.<BR>ille notas veteres et longi dedecus aevi<BR>&nbsp;&nbsp;&nbsp;&nbsp;&nbsp;sustulit: agnorunt signa recepta suos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>590</FONT><BR>quid tibi nunc solitae mitti post terga sagittae,<BR>&nbsp;&nbsp;&nbsp;&nbsp;&nbsp;quid loca, quid rapidi profuit usus equi?<BR>Parthe, refers aquilas, victos quoque porrigis arcus:<BR>&nbsp;&nbsp;&nbsp;&nbsp;&nbsp;pignora iam nostri nulla pudoris habes.<BR>rite deo templumque datum nomenque bis ulto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>595</FONT><BR>&nbsp;&nbsp;&nbsp;&nbsp;&nbsp;et meritus voti debita solvit honor.<BR>sollemnes ludos Circo celebrate, Quirites:<BR>&nbsp;&nbsp;&nbsp;&nbsp;&nbsp;non visa est fortem scaena decere deum.
</P>

<P>
<B>13. E LEM : N</B>
</P>

<P>
Pliadas aspicies omnes totumque sororum<BR>&nbsp;&nbsp;&nbsp;&nbsp;&nbsp;agmen, ubi ante Idus nox erit una super:<BR>tum mihi non dubiis auctoribus incipit aestas,<BR>&nbsp;&nbsp;&nbsp;&nbsp;&nbsp;et tepidi finem tempora veris habent.
</P>

<P>
<B>14. F C</B>
</P>

<P>
Idibus ora prior stellantia tollere Taurum<BR>&nbsp;&nbsp;&nbsp;&nbsp;&nbsp;indicat: huic signo fabula nota subest.<BR>praebuit ut taurus Tyriae sua terga puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>605</FONT><BR>&nbsp;&nbsp;&nbsp;&nbsp;&nbsp;Iuppiter et falsa cornua fronte tulit,<BR>illa iubam dextra, laeva retinebat amictus,<BR>&nbsp;&nbsp;&nbsp;&nbsp;&nbsp;et timor ipse novi causa decoris erat;<BR>aura sinus implet, flavos movet aura capillos:<BR>&nbsp;&nbsp;&nbsp;&nbsp;&nbsp;Sidoni, sic fueras aspicienda Iovi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>610</FONT><BR>saepe puellares subduxit ab aequore plantas,<BR>&nbsp;&nbsp;&nbsp;&nbsp;&nbsp;et metuit tactus adsilientis aquae;<BR>saepe deus prudens tergum demisit in undas,<BR>&nbsp;&nbsp;&nbsp;&nbsp;&nbsp;haereat ut collo fortius illa suo.<BR>litoribus tactis stabat sine cornibus ullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>615</FONT><BR>&nbsp;&nbsp;&nbsp;&nbsp;&nbsp;Iuppiter inque deum de bove versus erat.<BR>taurus init caelum: te, Sidoni, Iuppiter implet,<BR>&nbsp;&nbsp;&nbsp;&nbsp;&nbsp;parsque tuum terrae tertia nomen habet.<BR>hoc alii signum Phariam dixere iuvencam,<BR>&nbsp;&nbsp;&nbsp;&nbsp;&nbsp;quae bos ex homine est, ex bove facta dea.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>620</FONT><BR>Tum quoque priscorum Virgo simulacra virorum<BR>&nbsp;&nbsp;&nbsp;&nbsp;&nbsp;mittere roboreo scirpea ponte solet.<BR>corpora post decies senos qui credidit annos<BR>&nbsp;&nbsp;&nbsp;&nbsp;&nbsp;missa neci, sceleris crimine damnat avos.<BR>fama vetus, tum cum Saturnia terra vocata est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>625</FONT><BR>&nbsp;&nbsp;&nbsp;&nbsp;&nbsp;talia fatidici dicta fuisse Iovis:<BR>'falcifero libata seni duo corpora gentis<BR>&nbsp;&nbsp;&nbsp;&nbsp;&nbsp;mittite, quae Tuscis excipiantur aquis';<BR>donec in haec venit Tirynthius arva, quotannis<BR>&nbsp;&nbsp;&nbsp;&nbsp;&nbsp;tristia Leucadio sacra peracta modo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>630</FONT><BR>illum stramineos in aquam misisse Quirites,<BR>&nbsp;&nbsp;&nbsp;&nbsp;&nbsp;Herculis exemplo corpora falsa iaci.<BR>pars putat, ut ferrent iuvenes suffragia soli,<BR>&nbsp;&nbsp;&nbsp;&nbsp;&nbsp;pontibus infirmos praecipitasse senes.<BR>Thybri, doce verum: tua ripa vetustior Urbe est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>635</FONT><BR>&nbsp;&nbsp;&nbsp;&nbsp;&nbsp;principium ritus tu bene nosse potes.<BR>Thybris harundiferum medio caput extulit alveo<BR>&nbsp;&nbsp;&nbsp;&nbsp;&nbsp;raucaque dimovit talibus ora sonis:<BR>'haec loca desertas vidi sine moenibus herbas:<BR>&nbsp;&nbsp;&nbsp;&nbsp;&nbsp;pascebat sparsas utraque ripa boves,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>640</FONT><BR>et, quem nunc gentes Tiberim noruntque timentque,<BR>&nbsp;&nbsp;&nbsp;&nbsp;&nbsp;tunc etiam pecori despiciendus eram.<BR>Arcadis Euandri nomen tibi saepe refertur:<BR>&nbsp;&nbsp;&nbsp;&nbsp;&nbsp;ille meas remis advena torsit aquas.<BR>venit et Alcides, turba comitatus Achiva:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>645</FONT><BR>&nbsp;&nbsp;&nbsp;&nbsp;&nbsp;Albula, si memini, tunc mihi nomen erat.<BR>excipit hospitio iuvenem Pallantius heros,<BR>&nbsp;&nbsp;&nbsp;&nbsp;&nbsp;et tandem Caco debita poena venit.<BR>victor abit, secumque boves, Erytheida praedam,<BR>&nbsp;&nbsp;&nbsp;&nbsp;&nbsp;abstrahit; at comites longius ire negant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>650</FONT><BR>magnaque pars horum desertis venerat Argis:<BR>&nbsp;&nbsp;&nbsp;&nbsp;&nbsp;montibus his ponunt spemque laremque suum.<BR>saepe tamen patriae dulci tanguntur amore,<BR>&nbsp;&nbsp;&nbsp;&nbsp;&nbsp;atque aliquis moriens hoc breve mandat opus:<BR>"mittite me in Tiberim, Tiberinis vectus ut undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>655</FONT><BR>&nbsp;&nbsp;&nbsp;&nbsp;&nbsp;litus ad Inachium pulvis inanis eam."<BR>displicet heredi mandati cura sepulcri:<BR>&nbsp;&nbsp;&nbsp;&nbsp;&nbsp;mortuus Ausonia conditur hospes humo;<BR>scirpea pro domino Tiberi iactatur imago,<BR>&nbsp;&nbsp;&nbsp;&nbsp;&nbsp;ut repetat Graias per freta longa domos.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>660</FONT><BR>hactenus, et subiit vivo rorantia saxo<BR>&nbsp;&nbsp;&nbsp;&nbsp;&nbsp;antra; leves cursum sustinuistis aquae.
</P>

<P>
<B>15. G EID : NP (16. H F)</B>
</P>

<P>

</P>

<P>
<B>(17. A C) (18. B C) (19. C C)</B>
</P>

<P>
Clare nepos Atlantis, ades, quem montibus olim<BR>&nbsp;&nbsp;&nbsp;&nbsp;&nbsp;edidit Arcadiis Pleias una Iovi:<BR>pacis et armorum superis imisque deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>665</FONT><BR>&nbsp;&nbsp;&nbsp;&nbsp;&nbsp;arbiter, alato qui pede carpis iter,<BR>laete lyrae pulsu, nitida quoque laete palaestra,<BR>&nbsp;&nbsp;&nbsp;&nbsp;&nbsp;quo didicit culte lingua docente loqui,<BR>templa tibi posuere patres spectantia Circum<BR>&nbsp;&nbsp;&nbsp;&nbsp;&nbsp;Idibus; ex illo est haec tibi festa dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>670</FONT><BR>te, quicumque suas profitentur vendere merces,<BR>&nbsp;&nbsp;&nbsp;&nbsp;&nbsp;ture dato tribuas ut sibi lucra rogant.<BR>est aqua Mercurii portae vicina Capenae;<BR>&nbsp;&nbsp;&nbsp;&nbsp;&nbsp;si iuvat expertis credere, numen habet.<BR>huc venit incinctus tunica mercator et urna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>675</FONT><BR>&nbsp;&nbsp;&nbsp;&nbsp;&nbsp;purus suffita, quam ferat, haurit aquam.<BR>uda fit hinc laurus, lauro sparguntur ab uda<BR>&nbsp;&nbsp;&nbsp;&nbsp;&nbsp;omnia quae dominos sunt habitura novos.<BR>spargit et ipse suos lauro rorante capillos,<BR>&nbsp;&nbsp;&nbsp;&nbsp;&nbsp;et peragit solita fallere voce preces:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>680</FONT><BR>'ablue praeteriti periuria temporis', inquit<BR>&nbsp;&nbsp;&nbsp;&nbsp;&nbsp;'ablue praeteritae perfida verba die.<BR>sive ego te feci testem, falsove citavi<BR>&nbsp;&nbsp;&nbsp;&nbsp;&nbsp;non audituri numina vana Iovis,<BR>sive deum prudens alium divamve fefelli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>685</FONT><BR>&nbsp;&nbsp;&nbsp;&nbsp;&nbsp;abstulerint celeres improba dicta Noti:<BR>et pateant veniente die periuria nobis,<BR>&nbsp;&nbsp;&nbsp;&nbsp;&nbsp;nec curent superi siqua locutus ero.<BR>da modo lucra mihi, da facto gaudia lucro,<BR>&nbsp;&nbsp;&nbsp;&nbsp;&nbsp;et fac ut emptori verba dedisse iuvet.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 690</FONT><BR>talia Mercurius poscenti ridet ab alto,<BR>&nbsp;&nbsp;&nbsp;&nbsp;&nbsp;se memor Ortygias subripuisse boves.
</P>

<P>
<B>20. D C</B>
</P>

<P>
At mihi pande, precor, tanto meliora petenti,<BR>&nbsp;&nbsp;&nbsp;&nbsp;&nbsp;in Geminos ex quo tempore Phoebus eat.<BR>'cum totidem de mense dies superesse videbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>695</FONT><BR>&nbsp;&nbsp;&nbsp;&nbsp;&nbsp;quot sunt Herculei facta laboris' ait.<BR>'dic' ego respondi 'causam mihi sideris huius.'<BR>&nbsp;&nbsp;&nbsp;&nbsp;&nbsp;causam facundo reddidit ore deus:<BR>'abstulerant raptas Phoeben Phoebesque sororem<BR>&nbsp;&nbsp;&nbsp;&nbsp;&nbsp;Tyndaridae fratres, hic eques, ille pugil.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>700</FONT><BR>bella parant repetuntque suas et frater et Idas,<BR>&nbsp;&nbsp;&nbsp;&nbsp;&nbsp;Leucippo fieri pactus uterque gener.<BR>his amor ut repetant, illis ut reddere nolint,<BR>&nbsp;&nbsp;&nbsp;&nbsp;&nbsp;suadet; et ex causa pugnat uterque pari.<BR>effugere Oebalidae cursu potuere sequentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>705</FONT><BR>&nbsp;&nbsp;&nbsp;&nbsp;&nbsp;sed visum celeri vincere turpe fuga.<BR>liber ab arboribus locus est, apta area pugnae:<BR>&nbsp;&nbsp;&nbsp;&nbsp;&nbsp;constiterant illo (nomen Aphidna) loco.<BR>pectora traiectus Lynceo Castor ab ense<BR>&nbsp;&nbsp;&nbsp;&nbsp;&nbsp;non exspectato volnere pressit humum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>710</FONT><BR>ultor adest Pollux, et Lyncea perforat hasta,<BR>&nbsp;&nbsp;&nbsp;&nbsp;&nbsp;qua cervix umeros continuata premit.<BR>ibat in hunc Idas, vixque est Iovis igne repulsus;<BR>&nbsp;&nbsp;&nbsp;&nbsp;&nbsp;tela tamen dextrae fulmine rapta negant.<BR>iamque tibi, Pollux, caelum sublime patebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>715</FONT><BR>&nbsp;&nbsp;&nbsp;&nbsp;&nbsp;cum "mea" dixisti "percipe verba, pater:<BR>quod mihi das uni caelum, partire duobus;<BR>&nbsp;&nbsp;&nbsp;&nbsp;&nbsp;dimidium toto munere maius erit."<BR>dixit et alterna fratrem statione redemit:<BR>&nbsp;&nbsp;&nbsp;&nbsp;&nbsp;utile sollicitae sidus utrumque rati.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 720</FONT>
</P>

<P>
<B>21. E AGON : NP</B>
</P>

<P>
Ad Ianum redeat, qui quaerit Agonia quid sint:<BR>&nbsp;&nbsp;&nbsp;&nbsp;&nbsp;quae tamen in fastis hoc quoque tempus habent.
</P>

<P>
<B>22. F N</B>
</P>

<P>
Nocte sequente diem canis Erigoneius exit:<BR>&nbsp;&nbsp;&nbsp;&nbsp;&nbsp;est alio signi reddita causa loco.
</P>

<P>
<B>23. G TVB : NP</B>
</P>

<P>
Proxima Volcani lux est, Tubilustria dicunt:<BR>&nbsp;&nbsp;&nbsp;&nbsp;&nbsp;lustrantur purae, quas facit ille, tubae.
</P>

<P>
<B>24. H Q : REX C : F</B>
</P>

<P>
Quattuor inde notis locus est, quibus ordine lectis<BR>&nbsp;&nbsp;&nbsp;&nbsp;&nbsp;vel mos sacrorum vel fuga regis inest.
</P>

<P>
<B>25. A C 26. B C 27. C C (28. D C) (29. E C) (30. F C) (31. G C)</B>
</P>

<P>
Nec te praetereo, populi Fortuna potentis<BR>&nbsp;&nbsp;&nbsp;&nbsp;&nbsp;publica, cui templum luce sequente datum est.<BR>hanc ubi dives aquis acceperit Amphitrite,<BR>&nbsp;&nbsp;&nbsp;&nbsp;&nbsp;grata Iovi fulvae rostra videbis avis.<BR>auferet ex oculis veniens aurora Booten,<BR>&nbsp;&nbsp;&nbsp;&nbsp;&nbsp;continuaque die sidus Hyantis erit.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
