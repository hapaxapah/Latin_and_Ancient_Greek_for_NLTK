<html>
	<head>
		<title>
			Ovid: Metamorposes VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER SEXTVS
</p>

<P class=border></P>

<p>
&nbsp;&nbsp;&nbsp;&nbsp;&nbsp; Praebuerat dictis Tritonia talibus aures<BR>
carminaque Aonidum iustamque probaverat iram;<BR>
tum secum: 'laudare parum est, laudemur et ipsae<BR>
numina nec sperni sine poena nostra sinamus.'<BR>
Maeoniaeque animum fatis intendit Arachnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
quam sibi lanificae non cedere laudibus artis<BR>
audierat. non illa loco nec origine gentis<BR>
clara, sed arte fuit: pater huic Colophonius Idmon<BR>
Phocaico bibulas tinguebat murice lanas;<BR>
occiderat mater, sed et haec de plebe suoque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
aequa viro fuerat; Lydas tamen illa per urbes<BR>
quaesierat studio nomen memorabile, quamvis<BR>
orta domo parva parvis habitabat Hypaepis.<BR>
huius ut adspicerent opus admirabile, saepe<BR>
deseruere sui nymphae vineta Timoli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
deseruere suas nymphae Pactolides undas.<BR>
nec factas solum vestes, spectare iuvabat<BR>
tum quoque, cum fierent: tantus decor adfuit arti,<BR>
sive rudem primos lanam glomerabat in orbes,<BR>
seu digitis subigebat opus repetitaque longo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
vellera mollibat nebulas aequantia tractu,<BR>
sive levi teretem versabat pollice fusum,<BR>
seu pingebat acu; scires a Pallade doctam.<BR>
quod tamen ipsa negat tantaque offensa magistra<BR>
'certet' ait 'mecum: nihil est, quod victa recusem!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
&nbsp;&nbsp;&nbsp;&nbsp;&nbsp;Pallas anum simulat: falsosque in tempora canos<BR>
addit et infirmos, baculo quos sustinet, artus.<BR>
tum sic orsa loqui 'non omnia grandior aetas,<BR>
quae fugiamus, habet: seris venit usus ab annis.<BR>
consilium ne sperne meum: tibi fama petatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
inter mortales faciendae maxima lanae;<BR>
cede deae veniamque tuis, temeraria, dictis<BR>
supplice voce roga: veniam dabit illa roganti.'<BR>
adspicit hanc torvis inceptaque fila relinquit<BR>
vixque manum retinens confessaque vultibus iram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
talibus obscuram resecuta est Pallada dictis:<BR>
'mentis inops longaque venis confecta senecta,<BR>
et nimium vixisse diu nocet. audiat istas,<BR>
si qua tibi nurus est, si qua est tibi filia, voces;<BR>
consilii satis est in me mihi, neve monendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
profecisse putes, eadem est sententia nobis.<BR>
cur non ipsa venit? cur haec certamina vitat?'<BR>
tum dea 'venit!' ait formamque removit anilem<BR>
Palladaque exhibuit: venerantur numina nymphae<BR>
Mygdonidesque nurus; sola est non territa virgo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
sed tamen erubuit, subitusque invita notavit<BR>
ora rubor rursusque evanuit, ut solet aer<BR>
purpureus fieri, cum primum Aurora movetur,<BR>
et breve post tempus candescere solis ab ortu.<BR>
perstat in incepto stolidaeque cupidine palmae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
in sua fata ruit; neque enim Iove nata recusat<BR>
nec monet ulterius nec iam certamina differt.<BR>
haud mora, constituunt diversis partibus ambae<BR>
et gracili geminas intendunt stamine telas:<BR>
tela iugo vincta est, stamen secernit harundo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
inseritur medium radiis subtemen acutis,<BR>
quod digiti expediunt, atque inter stamina ductum<BR>
percusso paviunt insecti pectine dentes.<BR>
utraque festinant cinctaeque ad pectora vestes<BR>
bracchia docta movent, studio fallente laborem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
illic et Tyrium quae purpura sensit aenum<BR>
texitur et tenues parvi discriminis umbrae;<BR>
qualis ab imbre solent percussis solibus arcus<BR>
inficere ingenti longum curvamine caelum;<BR>
in quo diversi niteant cum mille colores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
transitus ipse tamen spectantia lumina fallit:<BR>
usque adeo, quod tangit, idem est; tamen ultima distant.<BR>
illic et lentum filis inmittitur aurum<BR>
et vetus in tela deducitur argumentum. <BR>
&nbsp;&nbsp;&nbsp;&nbsp;&nbsp;Cecropia Pallas scopulum Mavortis in arce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
pingit et antiquam de terrae nomine litem.<BR>
bis sex caelestes medio Iove sedibus altis<BR>
augusta gravitate sedent; sua quemque deorum<BR>
inscribit facies: Iovis est regalis imago;<BR>
stare deum pelagi longoque ferire tridente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
aspera saxa facit, medioque e vulnere saxi<BR>
exsiluisse fretum, quo pignore vindicet urbem;<BR>
at sibi dat clipeum, dat acutae cuspidis hastam,<BR>
dat galeam capiti, defenditur aegide pectus,<BR>
percussamque sua simulat de cuspide terram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
edere cum bacis fetum canentis olivae;<BR>
mirarique deos: operis Victoria finis.<BR>
ut tamen exemplis intellegat aemula laudis,<BR>
quod pretium speret pro tam furialibus ausis<BR>
quattuor in partes certamina quattuor addit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
clara colore suo, brevibus distincta sigillis:<BR>
Threiciam Rhodopen habet angulus unus et Haemum,<BR>
nunc gelidos montes, mortalia corpora quondam,<BR>
nomina summorum sibi qui tribuere deorum;<BR>
altera Pygmaeae fatum miserabile matris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
pars habet: hanc Iuno victam certamine iussit<BR>
esse gruem populisque suis indicere bellum;<BR>
pinxit et Antigonen, ausam contendere quondam<BR>
cum magni consorte Iovis, quam regia Iuno<BR>
in volucrem vertit, nec profuit Ilion illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
Laomedonve pater, sumptis quin candida pennis<BR>
ipsa sibi plaudat crepitante ciconia rostro;<BR>
qui superest solus, Cinyran habet angulus orbum;<BR>
isque gradus templi, natarum membra suarum,<BR>
amplectens saxoque iacens lacrimare videtur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
circuit extremas oleis pacalibus oras<BR>
(is modus est) operisque sua facit arbore finem. <BR>
&nbsp;&nbsp;&nbsp;&nbsp;&nbsp;Maeonis elusam designat imagine tauri<BR>
Europam: verum taurum, freta vera putares;<BR>
ipsa videbatur terras spectare relictas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
et comites clamare suas tactumque vereri<BR>
adsilientis aquae timidasque reducere plantas.<BR>
fecit et Asterien aquila luctante teneri,<BR>
fecit olorinis Ledam recubare sub alis;<BR>
addidit, ut satyri celatus imagine pulchram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
Iuppiter inplerit gemino Nycteida fetu,<BR>
Amphitryon fuerit, cum te, Tirynthia, cepit,<BR>
aureus ut Danaen, Asopida luserit ignis,<BR>
Mnemosynen pastor, varius Deoida serpens.<BR>
te quoque mutatum torvo, Neptune, iuvenco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
virgine in Aeolia posuit; tu visus Enipeus<BR>
gignis Aloidas, aries Bisaltida fallis,<BR>
et te flava comas frugum mitissima mater<BR>
sensit equum, sensit volucrem crinita colubris<BR>
mater equi volucris, sensit delphina Melantho:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
omnibus his faciemque suam faciemque locorum<BR>
reddidit. est illic agrestis imagine Phoebus,<BR>
utque modo accipitris pennas, modo terga leonis<BR>
gesserit, ut pastor Macareida luserit Issen,<BR>
Liber ut Erigonen falsa deceperit uva,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
ut Saturnus equo geminum Chirona crearit.<BR>
ultima pars telae, tenui circumdata limbo,<BR>
nexilibus flores hederis habet intertextos. <BR>
&nbsp;&nbsp;&nbsp;&nbsp;&nbsp;Non illud Pallas, non illud carpere Livor<BR>
possit opus: doluit successu flava virago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
et rupit pictas, caelestia crimina, vestes,<BR>
utque Cytoriaco radium de monte tenebat,<BR>
ter quater Idmoniae frontem percussit Arachnes.<BR>
non tulit infelix laqueoque animosa ligavit<BR>
guttura: pendentem Pallas miserata levavit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
atque ita 'vive quidem, pende tamen, inproba' dixit,<BR>
'lexque eadem poenae, ne sis secura futuri,<BR>
dicta tuo generi serisque nepotibus esto!'<BR>
post ea discedens sucis Hecateidos herbae<BR>
sparsit: et extemplo tristi medicamine tactae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
defluxere comae, cum quis et naris et aures,<BR>
fitque caput minimum; toto quoque corpore parva est:<BR>
in latere exiles digiti pro cruribus haerent,<BR>
cetera venter habet, de quo tamen illa remittit<BR>
stamen et antiquas exercet aranea telas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
&nbsp;&nbsp;&nbsp;&nbsp;&nbsp;Lydia tota fremit, Phrygiaeque per oppida facti<BR>
rumor it et magnum sermonibus occupat orbem.<BR>
ante suos Niobe thalamos cognoverat illam,<BR>
tum cum Maeoniam virgo Sipylumque colebat;<BR>
nec tamen admonita est poena popularis Arachnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
cedere caelitibus verbisque minoribus uti.<BR>
multa dabant animos; sed enim nec coniugis artes<BR>
nec genus amborum magnique potentia regni<BR>
sic placuere illi, quamvis ea cuncta placerent,<BR>
ut sua progenies; et felicissima matrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
dicta foret Niobe, si non sibi visa fuisset.<BR>
nam sata Tiresia venturi praescia Manto<BR>
per medias fuerat divino concita motu<BR>
vaticinata vias: 'Ismenides, ite frequentes<BR>
et date Latonae Latonigenisque duobus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
cum prece tura pia lauroque innectite crinem:<BR>
ore meo Latona iubet.' paretur, et omnes<BR>
Thebaides iussis sua tempora frondibus ornant<BR>
turaque dant sanctis et verba precantia flammis. <BR>
&nbsp;&nbsp;&nbsp;&nbsp;&nbsp;Ecce venit comitum Niobe celeberrima turba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
vestibus intexto Phrygiis spectabilis auro<BR>
et, quantum ira sinit, formosa; movensque decoro<BR>
cum capite inmissos umerum per utrumque capillos<BR>
constitit, utque oculos circumtulit alta superbos,<BR>
'quis furor auditos' inquit 'praeponere visis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
caelestes? aut cur colitur Latona per aras,<BR>
numen adhuc sine ture meum est? mihi Tantalus auctor,<BR>
cui licuit soli superorum tangere mensas;<BR>
Pleiadum soror est genetrix mea; maximus Atlas<BR>
est avus, aetherium qui fert cervicibus axem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
Iuppiter alter avus; socero quoque glorior illo.<BR>
me gentes metuunt Phrygiae, me regia Cadmi<BR>
sub domina est, fidibusque mei commissa mariti<BR>
moenia cum populis a meque viroque reguntur.<BR>
in quamcumque domus adverti lumina partem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
inmensae spectantur opes; accedit eodem<BR>
digna dea facies; huc natas adice septem<BR>
et totidem iuvenes et mox generosque nurusque!<BR>
quaerite nunc, habeat quam nostra superbia causam,<BR>
nescio quoque audete satam Titanida Coeo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
Latonam praeferre mihi, cui maxima quondam<BR>
exiguam sedem pariturae terra negavit!<BR>
nec caelo nec humo nec aquis dea vestra recepta est:<BR>
exsul erat mundi, donec miserata vagantem<BR>
"hospita tu terris erras, ego" dixit "in undis"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
instabilemque locum Delos dedit. illa duorum<BR>
facta parens: uteri pars haec est septima nostri.<BR>
sum felix (quis enim neget hoc?) felixque manebo<BR>
(hoc quoque quis dubitet?): tutam me copia fecit.<BR>
maior sum quam cui possit Fortuna nocere,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
multaque ut eripiat, multo mihi plura relinquet.<BR>
excessere metum mea iam bona. fingite demi<BR>
huic aliquid populo natorum posse meorum:<BR>
non tamen ad numerum redigar spoliata duorum,<BR>
Latonae turbam, qua quantum distat ab orba?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
ite&#151;satis pro re sacri&#151;laurumque capillis<BR>
ponite!' deponunt et sacra infecta relinquunt,<BR>
quodque licet, tacito venerantur murmure numen. <BR>
&nbsp;&nbsp;&nbsp;&nbsp;&nbsp;Indignata dea est summoque in vertice Cynthi<BR>
talibus est dictis gemina cum prole locuta:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
'en ego vestra parens, vobis animosa creatis,<BR>
et nisi Iunoni nulli cessura dearum,<BR>
an dea sim, dubitor perque omnia saecula cultis<BR>
arceor, o nati, nisi vos succurritis, aris.<BR>
nec dolor hic solus; diro convicia facto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
Tantalis adiecit vosque est postponere natis<BR>
ausa suis et me, quod in ipsam reccidat, orbam<BR>
dixit et exhibuit linguam scelerata paternam.'<BR>
adiectura preces erat his Latona relatis:<BR>
'desine!' Phoebus ait, 'poenae mora longa querella est!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
dixit idem Phoebe, celerique per aera lapsu<BR>
contigerant tecti Cadmeida nubibus arcem. <BR>
&nbsp;&nbsp;&nbsp;&nbsp;&nbsp;Planus erat lateque patens prope moenia campus,<BR>
adsiduis pulsatus equis, ubi turba rotarum<BR>
duraque mollierat subiectas ungula glaebas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
pars ibi de septem genitis Amphione fortes<BR>
conscendunt in equos Tyrioque rubentia suco<BR>
terga premunt auroque graves moderantur habenas.<BR>
e quibus Ismenus, qui matri sarcina quondam<BR>
prima suae fuerat, dum certum flectit in orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
quadripedis cursus spumantiaque ora coercet,<BR>
'ei mihi!' conclamat medioque in pectore fixa<BR>
tela gerit frenisque manu moriente remissis<BR>
in latus a dextro paulatim defluit armo.<BR>
proximus audito sonitu per inane pharetrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
frena dabat Sipylus, veluti cum praescius imbris<BR>
nube fugit visa pendentiaque undique rector<BR>
carbasa deducit, ne qua levis effluat aura:<BR>
frena tamen dantem non evitabile telum<BR>
consequitur, summaque tremens cervice sagitta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
haesit, et exstabat nudum de gutture ferrum;<BR>
ille, ut erat, pronus per crura admissa iubasque<BR>
volvitur et calido tellurem sanguine foedat.<BR>
Phaedimus infelix et aviti nominis heres<BR>
Tantalus, ut solito finem inposuere labori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
transierant ad opus nitidae iuvenale palaestrae;<BR>
et iam contulerant arto luctantia nexu<BR>
pectora pectoribus, cum tento concita nervo,<BR>
sicut erant iuncti, traiecit utrumque sagitta.<BR>
ingemuere simul, simul incurvata dolore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
membra solo posuere, simul suprema iacentes<BR>
lumina versarunt, animam simul exhalarunt.<BR>
adspicit Alphenor laniataque pectora plangens<BR>
advolat, ut gelidos conplexibus adlevet artus,<BR>
inque pio cadit officio; nam Delius illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
intima fatifero rupit praecordia ferro.<BR>
quod simul eductum est, pars et pulmonis in hamis<BR>
eruta cumque anima cruor est effusus in auras.<BR>
at non intonsum simplex Damasicthona vulnus<BR>
adficit: ictus erat, qua crus esse incipit et qua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
mollia nervosus facit internodia poples.<BR>
dumque manu temptat trahere exitiabile telum,<BR>
altera per iugulum pennis tenus acta sagitta est.<BR>
expulit hanc sanguis seque eiaculatus in altum<BR>
emicat et longe terebrata prosilit aura.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
ultimus Ilioneus non profectura precando<BR>
bracchia sustulerat 'di' que 'o communiter omnes,'<BR>
dixerat ignarus non omnes esse rogandos<BR>
'parcite!' motus erat, cum iam revocabile telum<BR>
non fuit, arcitenens; minimo tamen occidit ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
vulnere, non alte percusso corde sagitta. <BR>
&nbsp;&nbsp;&nbsp;&nbsp;&nbsp;Fama mali populique dolor lacrimaeque suorum<BR>
tam subitae matrem certam fecere ruinae,<BR>
mirantem potuisse irascentemque, quod ausi<BR>
hoc essent superi, quod tantum iuris haberent;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
nam pater Amphion ferro per pectus adacto<BR>
finierat moriens pariter cum luce dolorem.<BR>
heu! quantum haec Niobe Niobe distabat ab illa,<BR>
quae modo Latois populum submoverat aris<BR>
et mediam tulerat gressus resupina per urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
invidiosa suis; at nunc miseranda vel hosti!<BR>
corporibus gelidis incumbit et ordine nullo<BR>
oscula dispensat natos suprema per omnes;<BR>
a quibus ad caelum liventia bracchia tollens<BR>
'pascere, crudelis, nostro, Latona, dolore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
pascere' ait 'satiaque meo tua pectora luctu!<BR>
[corque ferum satia!' dixit. 'per funera septem]<BR>
efferor: exsulta victrixque inimica triumpha!<BR>
cur autem victrix? miserae mihi plura supersunt,<BR>
quam tibi felici; post tot quoque funera vinco!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 285</FONT><BR>
&nbsp;&nbsp;&nbsp;&nbsp;&nbsp;Dixerat, et sonuit contento nervus ab arcu;<BR>
qui praeter Nioben unam conterruit omnes:<BR>
illa malo est audax. stabant cum vestibus atris<BR>
ante toros fratrum demisso crine sorores;<BR>
e quibus una trahens haerentia viscere tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
inposito fratri moribunda relanguit ore;<BR>
altera solari miseram conata parentem<BR>
conticuit subito duplicataque vulnere caeco est.<BR>
[oraque compressit, nisi postquam spiritus ibat]<BR>
haec frustra fugiens collabitur, illa sorori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
inmoritur; latet haec, illam trepidare videres.<BR>
sexque datis leto diversaque vulnera passis<BR>
ultima restabat; quam toto corpore mater,<BR>
tota veste tegens 'unam minimamque relinque!<BR>
de multis minimam posco' clamavit 'et unam.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
dumque rogat, pro qua rogat, occidit: orba resedit<BR>
exanimes inter natos natasque virumque<BR>
deriguitque malis; nullos movet aura capillos,<BR>
in vultu color est sine sanguine, lumina maestis<BR>
stant inmota genis, nihil est in imagine vivum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
ipsa quoque interius cum duro lingua palato<BR>
congelat, et venae desistunt posse moveri;<BR>
nec flecti cervix nec bracchia reddere motus<BR>
nec pes ire potest; intra quoque viscera saxum est.<BR>
flet tamen et validi circumdata turbine venti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
in patriam rapta est: ibi fixa cacumine montis<BR>
liquitur, et lacrimas etiam nunc marmora manant. <BR>
&nbsp;&nbsp;&nbsp;&nbsp;&nbsp;Tum vero cuncti manifestam numinis iram<BR>
femina virque timent cultuque inpensius omnes<BR>
magna gemelliparae venerantur numina divae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
utque fit, a facto propiore priora renarrant.<BR>
e quibus unus ait: 'Lyciae quoque fertilis agris<BR>
non inpune deam veteres sprevere coloni.<BR>
res obscura quidem est ignobilitate virorum,<BR>
mira tamen: vidi praesens stagnumque locumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
prodigio notum. nam me iam grandior aevo<BR>
inpatiensque viae genitor deducere lectos<BR>
iusserat inde boves gentisque illius eunti<BR>
ipse ducem dederat, cum quo dum pascua lustro,<BR>
ecce lacu medio sacrorum nigra favilla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
ara vetus stabat tremulis circumdata cannis.<BR>
restitit et pavido "faveas mihi!" murmure dixit<BR>
dux meus, et simili "faveas!" ego murmure dixi.<BR>
Naiadum Faunine foret tamen ara rogabam<BR>
indigenaene, dei, cum talia rettulit hospes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
"non hac, o iuvenis, montanum numen in ara est;<BR>
illa suam vocat hanc, cui quondam regia coniunx<BR>
orbem interdixit, quam vix erratica Delos<BR>
orantem accepit tum, cum levis insula nabat;<BR>
illic incumbens cum Palladis arbore palmae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
edidit invita geminos Latona noverca.<BR>
hinc quoque Iunonem fugisse puerpera fertur<BR>
inque suo portasse sinu, duo numina, natos.<BR>
iamque Chimaeriferae, cum sol gravis ureret arva,<BR>
finibus in Lyciae longo dea fessa labore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 340</FONT><BR>
sidereo siccata sitim collegit ab aestu,<BR>
uberaque ebiberant avidi lactantia nati.<BR>
forte lacum mediocris aquae prospexit in imis<BR>
vallibus; agrestes illic fruticosa legebant<BR>
vimina cum iuncis gratamque paludibus ulvam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
accessit positoque genu Titania terram<BR>
pressit, ut hauriret gelidos potura liquores.<BR>
rustica turba vetat; dea sic adfata vetantis:<BR>
'quid prohibetis aquis? usus communis aquarum est.<BR>
nec solem proprium natura nec aera fecit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
nec tenues undas: ad publica munera veni;<BR>
quae tamen ut detis, supplex peto. non ego nostros<BR>
abluere hic artus lassataque membra parabam,<BR>
sed relevare sitim. caret os umore loquentis,<BR>
et fauces arent, vixque est via vocis in illis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
haustus aquae mihi nectar erit, vitamque fatebor<BR>
accepisse simul: vitam dederitis in unda.<BR>
hi quoque vos moveant, qui nostro bracchia tendunt<BR>
parva sinu,' et casu tendebant bracchia nati.<BR>
quem non blanda deae potuissent verba movere?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
hi tamen orantem perstant prohibere minasque,<BR>
ni procul abscedat, conviciaque insuper addunt.<BR>
nec satis est, ipsos etiam pedibusque manuque<BR>
turbavere lacus imoque e gurgite mollem<BR>
huc illuc limum saltu movere maligno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
distulit ira sitim; neque enim iam filia Coei<BR>
supplicat indignis nec dicere sustinet ultra<BR>
verba minora dea tollensque ad sidera palmas<BR>
'aeternum stagno' dixit 'vivatis in isto!'<BR>
eveniunt optata deae: iuvat esse sub undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
et modo tota cava submergere membra palude,<BR>
nunc proferre caput, summo modo gurgite nare,<BR>
saepe super ripam stagni consistere, saepe<BR>
in gelidos resilire lacus, sed nunc quoque turpes<BR>
litibus exercent linguas pulsoque pudore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
quamvis sint sub aqua, sub aqua maledicere temptant.<BR>
vox quoque iam rauca est, inflataque colla tumescunt,<BR>
ipsaque dilatant patulos convicia rictus;<BR>
terga caput tangunt, colla intercepta videntur,<BR>
spina viret, venter, pars maxima corporis, albet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
limosoque novae saliunt in gurgite ranae."' <BR>
&nbsp;&nbsp;&nbsp;&nbsp;&nbsp;Sic ubi nescio quis Lycia de gente virorum<BR>
rettulit exitium, satyri reminiscitur alter,<BR>
quem Tritoniaca Latous harundine victum<BR>
adfecit poena. 'quid me mihi detrahis?' inquit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
'a! piget, a! non est' clamabat 'tibia tanti.'<BR>
clamanti cutis est summos direpta per artus,<BR>
nec quicquam nisi vulnus erat; cruor undique manat,<BR>
detectique patent nervi, trepidaeque sine ulla<BR>
pelle micant venae; salientia viscera possis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
et perlucentes numerare in pectore fibras.<BR>
illum ruricolae, silvarum numina, fauni<BR>
et satyri fratres et tunc quoque carus Olympus<BR>
et nymphae flerunt, et quisquis montibus illis<BR>
lanigerosque greges armentaque bucera pavit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
fertilis inmaduit madefactaque terra caducas<BR>
concepit lacrimas ac venis perbibit imis;<BR>
quas ubi fecit aquam, vacuas emisit in auras.<BR>
inde petens rapidus ripis declivibus aequor<BR>
Marsya nomen habet, Phrygiae liquidissimus amnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
&nbsp;&nbsp;&nbsp;&nbsp;&nbsp;Talibus extemplo redit ad praesentia dictis<BR>
vulgus et exstinctum cum stirpe Amphiona luget;<BR>
mater in invidia est: hanc tunc quoque dicitur unus<BR>
flesse Pelops umeroque, suas a pectore postquam<BR>
deduxit vestes, ebur ostendisse sinistro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
concolor hic umerus nascendi tempore dextro<BR>
corporeusque fuit; manibus mox caesa paternis<BR>
membra ferunt iunxisse deos, aliisque repertis,<BR>
qui locus est iuguli medius summique lacerti,<BR>
defuit: inpositum est non conparentis in usum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
partis ebur, factoque Pelops fuit integer illo. <BR>
&nbsp;&nbsp;&nbsp;&nbsp;&nbsp;Finitimi proceres coeunt, urbesque propinquae<BR>
oravere suos ire ad solacia reges,<BR>
Argosque et Sparte Pelopeiadesque Mycenae<BR>
et nondum torvae Calydon invisa Dianae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
Orchomenosque ferax et nobilis aere Corinthus<BR>
Messeneque ferox Patraeque humilesque Cleonae<BR>
et Nelea Pylos neque adhuc Pittheia Troezen,<BR>
quaeque urbes aliae bimari clauduntur ab Isthmo<BR>
exteriusque sitae bimari spectantur ab Isthmo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
credere quis posset? solae cessastis Athenae.<BR>
obstitit officio bellum, subvectaque ponto<BR>
barbara Mopsopios terrebant agmina muros. <BR>
&nbsp;&nbsp;&nbsp;&nbsp;&nbsp;Threicius Tereus haec auxiliaribus armis<BR>
fuderat et clarum vincendo nomen habebat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 425</FONT><BR>
quem sibi Pandion opibusque virisque potentem<BR>
et genus a magno ducentem forte Gradivo<BR>
conubio Procnes iunxit; non pronuba Iuno,<BR>
non Hymenaeus adest, non illi Gratia lecto:<BR>
Eumenides tenuere faces de funere raptas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
Eumenides stravere torum, tectoque profanus<BR>
incubuit bubo thalamique in culmine sedit.<BR>
hac ave coniuncti Procne Tereusque, parentes<BR>
hac ave sunt facti; gratata est scilicet illis<BR>
Thracia, disque ipsi grates egere; diemque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
quaque data est claro Pandione nata tyranno<BR>
quaque erat ortus Itys, festum iussere vocari:<BR>
usque adeo latet utilitas. <BR>
&nbsp;&nbsp;&nbsp;&nbsp;&nbsp;Iam tempora Titan<BR>
quinque per autumnos repetiti duxerat anni,<BR>
cum blandita viro Procne 'si gratia' dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
'ulla mea est, vel me visendae mitte sorori,<BR>
vel soror huc veniat: redituram tempore parvo<BR>
promittes socero; magni mihi muneris instar<BR>
germanam vidisse dabis.' iubet ille carinas<BR>
in freta deduci veloque et remige portus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
Cecropios intrat Piraeaque litora tangit.<BR>
ut primum soceri data copia, dextera dextrae<BR>
iungitur, et fausto committitur omine sermo.<BR>
coeperat, adventus causam, mandata referre<BR>
coniugis et celeres missae spondere recursus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
ecce venit magno dives Philomela paratu,<BR>
divitior forma; quales audire solemus<BR>
naidas et dryadas mediis incedere silvis,<BR>
si modo des illis cultus similesque paratus.<BR>
non secus exarsit conspecta virgine Tereus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
quam si quis canis ignem supponat aristis<BR>
aut frondem positasque cremet faenilibus herbas.<BR>
digna quidem facies; sed et hunc innata libido<BR>
exstimulat, pronumque genus regionibus illis<BR>
in Venerem est: flagrat vitio gentisque suoque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
impetus est illi comitum corrumpere curam<BR>
nutricisque fidem nec non ingentibus ipsam<BR>
sollicitare datis totumque inpendere regnum<BR>
aut rapere et saevo raptam defendere bello;<BR>
et nihil est, quod non effreno captus amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
ausit, nec capiunt inclusas pectora flammas.<BR>
iamque moras male fert cupidoque revertitur ore<BR>
ad mandata Procnes et agit sua vota sub illa.<BR>
facundum faciebat amor, quotiensque rogabat<BR>
ulterius iusto, Procnen ita velle ferebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
addidit et lacrimas, tamquam mandasset et illas.<BR>
pro superi, quantum mortalia pectora caecae<BR>
noctis habent! ipso sceleris molimine Tereus<BR>
creditur esse pius laudemque a crimine sumit.<BR>
quid, quod idem Philomela cupit, patriosque lacertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
blanda tenens umeros, ut eat visura sororem,<BR>
perque suam contraque suam petit ipsa salutem.<BR>
spectat eam Tereus praecontrectatque videndo<BR>
osculaque et collo circumdata bracchia cernens<BR>
omnia pro stimulis facibusque ciboque furoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
accipit, et quotiens amplectitur illa parentem,<BR>
esse parens vellet: neque enim minus inpius esset.<BR>
vincitur ambarum genitor prece: gaudet agitque<BR>
illa patri grates et successisse duabus<BR>
id putat infelix, quod erit lugubre duabus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
&nbsp;&nbsp;&nbsp;&nbsp;&nbsp;Iam labor exiguus Phoebo restabat, equique<BR>
pulsabant pedibus spatium declivis Olympi:<BR>
regales epulae mensis et Bacchus in auro<BR>
ponitur; hinc placido dant turgida corpora somno.<BR>
at rex Odrysius, quamvis secessit, in illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
aestuat et repetens faciem motusque manusque<BR>
qualia vult fingit quae nondum vidit et ignes<BR>
ipse suos nutrit cura removente soporem.<BR>
lux erat, et generi dextram conplexus euntis<BR>
Pandion comitem lacrimis commendat obortis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
'hanc ego, care gener, quoniam pia causa coegit,<BR>
et voluere ambae (voluisti tu quoque, Tereu)<BR>
do tibi perque fidem cognataque pectora supplex,<BR>
per superos oro, patrio ut tuearis amore<BR>
et mihi sollicitae lenimen dulce senectae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
quam primum (omnis erit nobis mora longa) remittas;<BR>
tu quoque quam primum (satis est procul esse sororem),<BR>
si pietas ulla est, ad me, Philomela, redito!'<BR>
mandabat pariterque suae dabat oscula natae,<BR>
et lacrimae mites inter mandata cadebant;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
utque fide pignus dextras utriusque poposcit<BR>
inter seque datas iunxit natamque nepotemque<BR>
absentes pro se memori rogat ore salutent;<BR>
supremumque vale pleno singultibus ore<BR>
vix dixit timuitque suae praesagia mentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 510</FONT><BR>
&nbsp;&nbsp;&nbsp;&nbsp;&nbsp;Ut semel inposita est pictae Philomela carinae,<BR>
admotumque fretum remis tellusque repulsa est,<BR>
'vicimus!' exclamat, 'mecum mea vota feruntur!'<BR>
exsultatque et vix animo sua gaudia differt<BR>
barbarus et nusquam lumen detorquet ab illa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
non aliter quam cum pedibus praedator obuncis<BR>
deposuit nido leporem Iovis ales in alto;<BR>
nulla fuga est capto, spectat sua praemia raptor. <BR>
&nbsp;&nbsp;&nbsp;&nbsp;&nbsp;Iamque iter effectum, iamque in sua litora fessis<BR>
puppibus exierant, cum rex Pandione natam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
in stabula alta trahit, silvis obscura vetustis,<BR>
atque ibi pallentem trepidamque et cuncta timentem<BR>
et iam cum lacrimis, ubi sit germana, rogantem<BR>
includit fassusque nefas et virginem et unam<BR>
vi superat frustra clamato saepe parente,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
saepe sorore sua, magnis super omnia divis.<BR>
illa tremit velut agna pavens, quae saucia cani<BR>
ore excussa lupi nondum sibi tuta videtur,<BR>
utque columba suo madefactis sanguine plumis<BR>
horret adhuc avidosque timet, quibus haeserat, ungues.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
mox ubi mens rediit, passos laniata capillos,<BR>
lugenti similis caesis plangore lacertis<BR>
intendens palmas 'o diris barbare factis,<BR>
o crudelis' ait, 'nec te mandata parentis<BR>
cum lacrimis movere piis nec cura sororis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
nec mea virginitas nec coniugialia iura?<BR>
omnia turbasti; paelex ego facta sororis,<BR>
tu geminus coniunx, hostis mihi debita Procne!<BR>
quin animam hanc, ne quod facinus tibi, perfide, restet,<BR>
eripis? atque utinam fecisses ante nefandos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
concubitus: vacuas habuissem criminis umbras.<BR>
si tamen haec superi cernunt, si numina divum<BR>
sunt aliquid, si non perierunt omnia mecum,<BR>
quandocumque mihi poenas dabis! ipsa pudore<BR>
proiecto tua facta loquar: si copia detur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
in populos veniam; si silvis clausa tenebor,<BR>
inplebo silvas et conscia saxa movebo;<BR>
audiet haec aether et si deus ullus in illo est!' <BR>
&nbsp;&nbsp;&nbsp;&nbsp;&nbsp;Talibus ira feri postquam commota tyranni<BR>
nec minor hac metus est, causa stimulatus utraque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
quo fuit accinctus, vagina liberat ensem<BR>
arreptamque coma fixis post terga lacertis<BR>
vincla pati cogit; iugulum Philomela parabat<BR>
spemque suae mortis viso conceperat ense:<BR>
ille indignantem et nomen patris usque vocantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
luctantemque loqui conprensam forcipe linguam<BR>
abstulit ense fero. radix micat ultima linguae,<BR>
ipsa iacet terraeque tremens inmurmurat atrae,<BR>
utque salire solet mutilatae cauda colubrae,<BR>
palpitat et moriens dominae vestigia quaerit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
hoc quoque post facinus (vix ausim credere) fertur<BR>
saepe sua lacerum repetisse libidine corpus. <BR>
&nbsp;&nbsp;&nbsp;&nbsp;&nbsp;Sustinet ad Procnen post talia facta reverti;<BR>
coniuge quae viso germanam quaerit, at ille<BR>
dat gemitus fictos commentaque funera narrat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
et lacrimae fecere fidem. velamina Procne<BR>
deripit ex umeris auro fulgentia lato<BR>
induiturque atras vestes et inane sepulcrum<BR>
constituit falsisque piacula manibus infert<BR>
et luget non sic lugendae fata sororis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
&nbsp;&nbsp;&nbsp;&nbsp;&nbsp;Signa deus bis sex acto lustraverat anno;<BR>
quid faciat Philomela? fugam custodia claudit,<BR>
structa rigent solido stabulorum moenia saxo,<BR>
os mutum facti caret indice. grande doloris<BR>
ingenium est, miserisque venit sollertia rebus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
stamina barbarica suspendit callida tela<BR>
purpureasque notas filis intexuit albis,<BR>
indicium sceleris; perfectaque tradidit uni,<BR>
utque ferat dominae, gestu rogat; illa rogata<BR>
pertulit ad Procnen nec scit, quid tradat in illis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
evolvit vestes saevi matrona tyranni<BR>
germanaeque suae fatum miserabile legit<BR>
et (mirum potuisse) silet: dolor ora repressit,<BR>
verbaque quaerenti satis indignantia linguae<BR>
defuerunt, nec flere vacat, sed fasque nefasque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
confusura ruit poenaeque in imagine tota est. <BR>
&nbsp;&nbsp;&nbsp;&nbsp;&nbsp;Tempus erat, quo sacra solent trieterica Bacchi<BR>
Sithoniae celebrare nurus: (nox conscia sacris,<BR>
nocte sonat Rhodope tinnitibus aeris acuti)<BR>
nocte sua est egressa domo regina deique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
ritibus instruitur furialiaque accipit arma;<BR>
vite caput tegitur, lateri cervina sinistro<BR>
vellera dependent, umero levis incubat hasta.<BR>
concita per silvas turba comitante suarum<BR>
terribilis Procne furiisque agitata doloris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
Bacche, tuas simulat: venit ad stabula avia tandem<BR>
exululatque euhoeque sonat portasque refringit<BR>
germanamque rapit raptaeque insignia Bacchi<BR>
induit et vultus hederarum frondibus abdit<BR>
attonitamque trahens intra sua moenia ducit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
&nbsp;&nbsp;&nbsp;&nbsp;&nbsp;Ut sensit tetigisse domum Philomela nefandam,<BR>
horruit infelix totoque expalluit ore;<BR>
nacta locum Procne sacrorum pignora demit<BR>
oraque develat miserae pudibunda sororis<BR>
amplexumque petit; sed non attollere contra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
sustinet haec oculos paelex sibi visa sororis<BR>
deiectoque in humum vultu iurare volenti<BR>
testarique deos, per vim sibi dedecus illud<BR>
inlatum, pro voce manus fuit. ardet et iram<BR>
non capit ipsa suam Procne fletumque sororis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
corripiens 'non est lacrimis hoc' inquit 'agendum,<BR>
sed ferro, sed si quid habes, quod vincere ferrum<BR>
possit. in omne nefas ego me, germana, paravi:<BR>
aut ego, cum facibus regalia tecta cremabo,<BR>
artificem mediis inmittam Terea flammis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
aut linguam atque oculos et quae tibi membra pudorem<BR>
abstulerunt ferro rapiam, aut per vulnera mille<BR>
sontem animam expellam! magnum quodcumque paravi;<BR>
quid sit, adhuc dubito.' <BR>
&nbsp;&nbsp;&nbsp;&nbsp;&nbsp;Peragit dum talia Procne,<BR>
ad matrem veniebat Itys; quid possit, ab illo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
admonita est oculisque tuens inmitibus 'a! quam<BR>
es similis patri!' dixit nec plura locuta<BR>
triste parat facinus tacitaque exaestuat ira.<BR>
ut tamen accessit natus matrique salutem<BR>
attulit et parvis adduxit colla lacertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
mixtaque blanditiis puerilibus oscula iunxit,<BR>
mota quidem est genetrix, infractaque constitit ira<BR>
invitique oculi lacrimis maduere coactis;<BR>
sed simul ex nimia mentem pietate labare<BR>
sensit, ab hoc iterum est ad vultus versa sororis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
inque vicem spectans ambos 'cur admovet' inquit<BR>
'alter blanditias, rapta silet altera lingua?<BR>
quam vocat hic matrem, cur non vocat illa sororem?<BR>
cui sis nupta, vide, Pandione nata, marito!<BR>
degeneras! scelus est pietas in coniuge Tereo.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
nec mora, traxit Ityn, veluti Gangetica cervae<BR>
lactentem fetum per silvas tigris opacas,<BR>
utque domus altae partem tenuere remotam,<BR>
tendentemque manus et iam sua fata videntem<BR>
et 'mater! mater!' clamantem et colla petentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
ense ferit Procne, lateri qua pectus adhaeret,<BR>
nec vultum vertit. satis illi ad fata vel unum<BR>
vulnus erat: iugulum ferro Philomela resolvit,<BR>
vivaque adhuc animaeque aliquid retinentia membra<BR>
dilaniant. pars inde cavis exsultat aenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
pars veribus stridunt; manant penetralia tabo. <BR>
&nbsp;&nbsp;&nbsp;&nbsp;&nbsp;His adhibet coniunx ignarum Terea mensis<BR>
et patrii moris sacrum mentita, quod uni<BR>
fas sit adire viro, comites famulosque removit.<BR>
ipse sedens solio Tereus sublimis avito&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
vescitur inque suam sua viscera congerit alvum,<BR>
tantaque nox animi est, 'Ityn huc accersite!' dixit.<BR>
dissimulare nequit crudelia gaudia Procne<BR>
iamque suae cupiens exsistere nuntia cladis<BR>
'intus habes, quem poscis' ait: circumspicit ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
atque, ubi sit, quaerit; quaerenti iterumque vocanti,<BR>
sicut erat sparsis furiali caede capillis,<BR>
prosiluit Ityosque caput Philomela cruentum<BR>
misit in ora patris nec tempore maluit ullo<BR>
posse loqui et meritis testari gaudia dictis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
Thracius ingenti mensas clamore repellit<BR>
vipereasque ciet Stygia de valle sorores<BR>
et modo, si posset, reserato pectore diras<BR>
egerere inde dapes semesaque viscera gestit,<BR>
flet modo seque vocat bustum miserabile nati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
nunc sequitur nudo genitas Pandione ferro.<BR>
corpora Cecropidum pennis pendere putares:<BR>
pendebant pennis. quarum petit altera silvas,<BR>
altera tecta subit, neque adhuc de pectore caedis<BR>
excessere notae, signataque sanguine pluma est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
ille dolore suo poenaeque cupidine velox<BR>
vertitur in volucrem, cui stant in vertice cristae.<BR>
prominet inmodicum pro longa cuspide rostrum;<BR>
nomen epops volucri, facies armata videtur. <BR>
&nbsp;&nbsp;&nbsp;&nbsp;&nbsp;Hic dolor ante diem longaeque extrema senectae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
tempora Tartareas Pandiona misit ad umbras.<BR>
sceptra loci rerumque capit moderamen Erectheus,<BR>
iustitia dubium validisne potentior armis.<BR>
quattuor ille quidem iuvenes totidemque crearat<BR>
femineae sortis, sed erat par forma duarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
e quibus Aeolides Cephalus te coniuge felix,<BR>
Procri, fuit; Boreae Tereus Thracesque nocebant,<BR>
dilectaque diu caruit deus Orithyia,<BR>
dum rogat et precibus mavult quam viribus uti;<BR>
ast ubi blanditiis agitur nihil, horridus ira,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
quae solita est illi nimiumque domestica vento,<BR>
'et merito!' dixit; 'quid enim mea tela reliqui,<BR>
saevitiam et vires iramque animosque minaces,<BR>
admovique preces, quarum me dedecet usus?<BR>
apta mihi vis est: vi tristia nubila pello,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
vi freta concutio nodosaque robora verto<BR>
induroque nives et terras grandine pulso;<BR>
idem ego, cum fratres caelo sum nactus aperto<BR>
(nam mihi campus is est), tanto molimine luctor,<BR>
ut medius nostris concursibus insonet aether&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>695</FONT><BR>
exsiliantque cavis elisi nubibus ignes;<BR>
idem ego, cum subii convexa foramina terrae<BR>
supposuique ferox imis mea terga cavernis,<BR>
sollicito manes totumque tremoribus orbem.<BR>
hac ope debueram thalamos petiisse, socerque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>700</FONT><BR>
non orandus erat mihi sed faciendus Erectheus.'<BR>
haec Boreas aut his non inferiora locutus<BR>
excussit pennas, quarum iactatibus omnis<BR>
adflata est tellus latumque perhorruit aequor,<BR>
pulvereamque trahens per summa cacumina pallam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
verrit humum pavidamque metu caligine tectus<BR>
Orithyian amans fulvis amplectitur alis.<BR>
dum volat, arserunt agitati fortius ignes,<BR>
nec prius aerii cursus suppressit habenas,<BR>
quam Ciconum tenuit populos et moenia raptor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>710</FONT><BR>
illic et gelidi coniunx Actaea tyranni<BR>
et genetrix facta est, partus enixa gemellos,<BR>
cetera qui matris, pennas genitoris haberent.<BR>
non tamen has una memorant cum corpore natas,<BR>
barbaque dum rutilis aberat subnixa capillis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
inplumes Calaisque puer Zetesque fuerunt;<BR>
mox pariter pennae ritu coepere volucrum<BR>
cingere utrumque latus, pariter flavescere malae.<BR>
ergo ubi concessit tempus puerile iuventae,<BR>
vellera cum Minyis nitido radiantia villo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
per mare non notum prima petiere carina.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>