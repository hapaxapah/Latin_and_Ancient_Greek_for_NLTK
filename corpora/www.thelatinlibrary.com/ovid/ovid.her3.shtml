<html>
	<head>
		<title>
			Ovid: Heroides III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>III. Briseis Achilli</B>
</P>

<P>
Quam legis, a rapta Briseide littera venit,<BR>
&nbsp;&nbsp;&nbsp;&nbsp;&nbsp;vix bene barbarica Graeca notata manu.<BR>
quascumque adspicies, lacrimae fecere lituras;<BR> 
&nbsp;&nbsp;&nbsp;&nbsp;&nbsp;sed tamen et lacrimae pondera vocis habent.<BR>
Si mihi pauca queri de te dominoque viroque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR> 
&nbsp;&nbsp;&nbsp;&nbsp;&nbsp;fas est, de domino pauca viroque querar.<BR>
non, ego poscenti quod sum cito tradita regi,<BR> 
&nbsp;&nbsp;&nbsp;&nbsp;&nbsp;culpa tua est&#151;quamvis haec quoque culpa tua est;<BR>
nam simul Eurybates me Talthybiusque vocarunt,<BR> 
&nbsp;&nbsp;&nbsp;&nbsp;&nbsp;Eurybati data sum Talthybioque comes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
alter in alterius iactantes lumina vultum<BR> 
&nbsp;&nbsp;&nbsp;&nbsp;&nbsp;quaerebant taciti, noster ubi esset amor.<BR>
differri potui; poenae mora grata fuisset.<BR> 
&nbsp;&nbsp;&nbsp;&nbsp;&nbsp;ei mihi! discedens oscula nulla dedi;<BR>
at lacrimas sine fine dedi rupique capillos&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR> 
&nbsp;&nbsp;&nbsp;&nbsp;&nbsp;infelix iterum sum mihi visa capi!<BR>
Saepe ego decepto volui custode reverti,<BR> 
&nbsp;&nbsp;&nbsp;&nbsp;&nbsp;sed, me qui timidam prenderet, hostis erat.<BR>
si progressa forem, caperer ne, nocte, timebam,<BR> 
&nbsp;&nbsp;&nbsp;&nbsp;&nbsp;quamlibet ad Priami munus itura nurum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Sed data sim, quia danda fui&#151;tot noctibus absum<BR> 
&nbsp;&nbsp;&nbsp;&nbsp;&nbsp;nec repetor; cessas, iraque lenta tua est.<BR>
ipse Menoetiades tum, cum tradebar, in aurem<BR> 
&nbsp;&nbsp;&nbsp;&nbsp;&nbsp;'quid fles? hic parvo tempore,' dixit, 'eris.'<BR>
Nec repetisse parum; pugnas ne reddar, Achille!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR> 
&nbsp;&nbsp;&nbsp;&nbsp;&nbsp;i nunc et cupidi nomen amantis habe!<BR>
venerunt ad te Telamone et Amyntore nati&#151;<BR> 
&nbsp;&nbsp;&nbsp;&nbsp;&nbsp;ille gradu propior sanguinis, ille comes&#151;<BR>
Laertaque satus, per quos comitata redirem<BR> 
&nbsp;&nbsp;&nbsp;&nbsp;&nbsp;(auxerunt blandas grandia dona preces)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
viginti fulvos operoso ex aere lebetas,<BR> 
&nbsp;&nbsp;&nbsp;&nbsp;&nbsp;et tripodas septem pondere et arte pares;<BR>
addita sunt illis auri bis quinque talenta,<BR> 
&nbsp;&nbsp;&nbsp;&nbsp;&nbsp;bis sex adsueti vincere semper equi,<BR>
quodque supervacuum est, forma praestante puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR> 
&nbsp;&nbsp;&nbsp;&nbsp;&nbsp;Lesbides, eversa corpora capta domo,<BR>
cumque tot his&#151;sed non opus est tibi coniuge&#151;coniunx<BR> 
&nbsp;&nbsp;&nbsp;&nbsp;&nbsp;ex Agamemnoniis una puella tribus.<BR>
si tibi ab Atride pretio redimenda fuissem,<BR> 
&nbsp;&nbsp;&nbsp;&nbsp;&nbsp;quae dare debueras, accipere illa negas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
qua merui culpa fieri tibi vilis, Achille?<BR> 
&nbsp;&nbsp;&nbsp;&nbsp;&nbsp;quo levis a nobis tam cito fugit amor?<BR>
An miseros tristis fortuna tenaciter urget,<BR> 
&nbsp;&nbsp;&nbsp;&nbsp;&nbsp;nec venit inceptis mollior hora malis?<BR>
diruta Marte tuo Lyrnesia moenia vidi&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR> 
&nbsp;&nbsp;&nbsp;&nbsp;&nbsp;et fueram patriae pars ego magna meae;<BR>
vidi consortes pariter generisque necisque<BR> 
&nbsp;&nbsp;&nbsp;&nbsp;&nbsp;tres cecidisse, quibus, quae mihi, mater erat;<BR>
vidi, quantus erat, fusum tellure cruenta<BR> 
&nbsp;&nbsp;&nbsp;&nbsp;&nbsp;pectora iactantem sanguinolenta virum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
tot tamen amissis te conpensavimus unum;<BR> 
&nbsp;&nbsp;&nbsp;&nbsp;&nbsp;tu dominus, tu vir, tu mihi frater eras.<BR>
tu mihi, iuratus per numina matris aquosae,<BR> 
&nbsp;&nbsp;&nbsp;&nbsp;&nbsp;utile dicebas ipse fuisse capi&#151;<BR>
scilicet ut, quamvis veniam dotata, repellas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR> 
&nbsp;&nbsp;&nbsp;&nbsp;&nbsp;et mecum fugias quae tibi dantur opes!<BR>
quin etiam fama est, cum crastina fulserit Eos,<BR> 
&nbsp;&nbsp;&nbsp;&nbsp;&nbsp;te dare nubiferis lintea velle Notis.<BR>
Quod scelus ut pavidas miserae mihi contigit aures,<BR> 
&nbsp;&nbsp;&nbsp;&nbsp;&nbsp;sanguinis atque animi pectus inane fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
ibis et&#151;o miseram!&#151;cui me, violente, relinquis?<BR> 
&nbsp;&nbsp;&nbsp;&nbsp;&nbsp;quis mihi desertae mite levamen erit?<BR>
devorer ante, precor, subito telluris hiatu<BR> 
&nbsp;&nbsp;&nbsp;&nbsp;&nbsp;aut rutilo missi fulminis igne cremer,<BR>
quam sine me Pthiis canescant aequora remis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR> 
&nbsp;&nbsp;&nbsp;&nbsp;&nbsp;et videam puppes ire relicta tuas!<BR>
si tibi iam reditusque placent patriique Penates,<BR> 
&nbsp;&nbsp;&nbsp;&nbsp;&nbsp;non ego sum classi sarcina magna tuae.<BR>
victorem captiva sequar, non nupta maritum;<BR> 
&nbsp;&nbsp;&nbsp;&nbsp;&nbsp;est mihi, quae lanas molliat, apta manus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
inter Achaeiadas longe pulcherrima matres<BR> 
&nbsp;&nbsp;&nbsp;&nbsp;&nbsp;in thalamos coniunx ibit eatque tuos,<BR>
digna nurus socero, Iovis Aeginaeque nepote,<BR> 
&nbsp;&nbsp;&nbsp;&nbsp;&nbsp;cuique senex Nereus prosocer esse velit.<BR>
nos humiles famulaeque tuae data pensa trahemus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR> 
&nbsp;&nbsp;&nbsp;&nbsp;&nbsp;et minuent plenas stamina nostra colos.<BR>
exagitet ne me tantum tua, deprecor, uxor&#151;<BR> 
&nbsp;&nbsp;&nbsp;&nbsp;&nbsp;quae mihi nescio quo non erit aequa modo&#151;<BR>
neve meos coram scindi patiare capillos<BR> 
&nbsp;&nbsp;&nbsp;&nbsp;&nbsp;et leviter dicas: 'haec quoque nostra fuit.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR>
vel patiare licet, dum ne contempta relinquar&#151;<BR> 
&nbsp;&nbsp;&nbsp;&nbsp;&nbsp;hic mihi vae! miserae concutit ossa metus.<BR>
Quid tamen expectas? Agamemnona paenitet irae,<BR> 
&nbsp;&nbsp;&nbsp;&nbsp;&nbsp;et iacet ante tuos Graecia maesta pedes.<BR>
vince animos iramque tuam, qui cetera vincis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR> 
&nbsp;&nbsp;&nbsp;&nbsp;&nbsp;quid lacerat Danaas inpiger Hector opes?<BR>
arma cape, Aeacide, sed me tamen ante recepta,<BR> 
&nbsp;&nbsp;&nbsp;&nbsp;&nbsp;et preme turbatos Marte favente viros!<BR>
propter me mota est, propter me desinat ira,<BR> 
&nbsp;&nbsp;&nbsp;&nbsp;&nbsp;simque ego tristitiae causa modusque tuae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR>
nec tibi turpe puta precibus succumbere nostris;<BR> 
&nbsp;&nbsp;&nbsp;&nbsp;&nbsp;coniugis Oenides versus in arma prece est.<BR>
res audita mihi, nota est tibi. fratribus orba<BR> 
&nbsp;&nbsp;&nbsp;&nbsp;&nbsp;devovit nati spemque caputque parens.<BR>
bellum erat; ille ferox positis secessit ab armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR> 
&nbsp;&nbsp;&nbsp;&nbsp;&nbsp;et patriae rigida mente negavit opem.<BR>
sola virum coniunx flexit. felicior illa!<BR> 
&nbsp;&nbsp;&nbsp;&nbsp;&nbsp;at mea pro nullo pondere verba cadunt.<BR>
nec tamen indignor nec me pro coniuge gessi<BR> 
&nbsp;&nbsp;&nbsp;&nbsp;&nbsp;saepius in domini serva vocata torum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>100</FONT><BR>
me quaedam, memini, dominam captiva vocabat.<BR> 
&nbsp;&nbsp;&nbsp;&nbsp;&nbsp;'servitio,' dixi, 'nominis addis onus.'<BR>
Per tamen ossa viri subito male tecta sepulcro,<BR> 
&nbsp;&nbsp;&nbsp;&nbsp;&nbsp;semper iudiciis ossa verenda meis;<BR>
perque trium fortes animas, mea numina, fratrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>105</FONT><BR> 
&nbsp;&nbsp;&nbsp;&nbsp;&nbsp;qui bene pro patria cum patriaque iacent;<BR>
perque tuum nostrumque caput, quae iunximus una,<BR> 
&nbsp;&nbsp;&nbsp;&nbsp;&nbsp;perque tuos enses, cognita tela meis&#151;<BR>
nulla Mycenaeum sociasse cubilia mecum<BR> 
&nbsp;&nbsp;&nbsp;&nbsp;&nbsp;iuro; fallentem deseruisse velis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>110</FONT><BR>
si tibi nunc dicam, fortissime: 'tu quoque iura<BR> 
&nbsp;&nbsp;&nbsp;&nbsp;&nbsp;nulla tibi sine me gaudia capta!' neges.<BR>
at Danai maerere putant&#151;tibi plectra moventur,<BR> 
&nbsp;&nbsp;&nbsp;&nbsp;&nbsp;te tenet in tepido mollis amica sinu!<BR>
et quisquam quaerit, quare pugnare recuses?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>115</FONT><BR> 
&nbsp;&nbsp;&nbsp;&nbsp;&nbsp;pugna nocet, citharae voxque Venusque iuvant.<BR>
tutius est iacuisse toro, tenuisse puellam,<BR> 
&nbsp;&nbsp;&nbsp;&nbsp;&nbsp;Threiciam digitis increpuisse lyram,<BR>
quam manibus clipeos et acutae cuspidis hastam,<BR> 
&nbsp;&nbsp;&nbsp;&nbsp;&nbsp;et galeam pressa sustinuisse coma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>120</FONT><BR>
Sed tibi pro tutis insignia facta placebant,<BR> 
&nbsp;&nbsp;&nbsp;&nbsp;&nbsp;partaque bellando gloria dulcis erat.<BR>
an tantum dum me caperes, fera bella probabas,<BR> 
&nbsp;&nbsp;&nbsp;&nbsp;&nbsp;cumque mea patria laus tua victa iacet?<BR>
di melius! validoque, precor, vibrata lacerto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>125</FONT><BR> 
&nbsp;&nbsp;&nbsp;&nbsp;&nbsp;transeat Hectoreum Pelias hasta latus!<BR>
mittite me, Danai! dominum legata rogabo<BR> 
&nbsp;&nbsp;&nbsp;&nbsp;&nbsp;multaque mandatis oscula mixta feram.<BR>
plus ego quam Phoenix, plus quam facundus Ulixes,<BR> 
&nbsp;&nbsp;&nbsp;&nbsp;&nbsp;plus ego quam Teucri, credite, frater agam. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>130</FONT><BR>
est aliquid collum solitis tetigisse lacertis,<BR> 
&nbsp;&nbsp;&nbsp;&nbsp;&nbsp;praesentisque oculos admonuisse sui.<BR>
sis licet inmitis matrisque ferocior undis,<BR> 
&nbsp;&nbsp;&nbsp;&nbsp;&nbsp;ut taceam, lacrimis conminuere meis.<BR>
Nunc quoque&#151;sic omnes Peleus pater inpleat annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>135</FONT><BR> 
&nbsp;&nbsp;&nbsp;&nbsp;&nbsp;sic eat auspiciis Pyrrhus ad arma tuis!&#151;<BR>
respice sollicitam Briseida, fortis Achille,<BR> 
&nbsp;&nbsp;&nbsp;&nbsp;&nbsp;nec miseram lenta ferreus ure mora!<BR>
aut, si versus amor tuus est in taedia nostri,<BR> 
&nbsp;&nbsp;&nbsp;&nbsp;&nbsp;quam sine te cogis vivere, coge mori!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>140</FONT><BR>
utque facis, coges. abiit corpusque colorque;<BR> 
&nbsp;&nbsp;&nbsp;&nbsp;&nbsp;sustinet hoc animae spes tamen una tui.<BR>
qua si destituor, repetam fratresque virumque&#151;<BR> 
&nbsp;&nbsp;&nbsp;&nbsp;&nbsp;nec tibi magnificum femina iussa mori.<BR>
cur autem iubeas? stricto pete corpora ferro;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>145</FONT><BR> 
&nbsp;&nbsp;&nbsp;&nbsp;&nbsp;est mihi qui fosso pectore sanguis eat.<BR>
me petat ille tuus, qui, si dea passa fuisset,<BR> 
&nbsp;&nbsp;&nbsp;&nbsp;&nbsp;ensis in Atridae pectus iturus erat!<BR>
A, potius serves nostram, tua munera, vitam!<BR> 
&nbsp;&nbsp;&nbsp;&nbsp;&nbsp;quod dederas hosti victor, amica rogo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>150</FONT><BR>
perdere quos melius possis, Neptunia praebent<BR> 
&nbsp;&nbsp;&nbsp;&nbsp;&nbsp;Pergama; materiam caedis ab hoste pete.<BR>
me modo, sive paras inpellere remige classem,<BR> 
&nbsp;&nbsp;&nbsp;&nbsp;&nbsp;sive manes, domini iure venire iube!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>