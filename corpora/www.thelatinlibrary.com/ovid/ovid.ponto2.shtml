<html>
	<head>
		<title>
			Ovid: Ex Ponto II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASIONIS EPISTVLAE EX PONTO<BR>
LIBER SECVNDVS
</p>

<P class=border></P>

<P>
<B>I. &lt;GERMANICO&gt;</B>
</P>

<P>
Huc quoque Caesarei peruenit fama triumphi,<BR>
&nbsp;&nbsp;&nbsp;&nbsp;&nbsp;languida quo fessi uix uenit aura Noti.<BR>
Nil fore dulce mihi Scythica regione putaui:<BR>
&nbsp;&nbsp;&nbsp;&nbsp;&nbsp;iam minus hic odio est quam fuit ante locus.<BR>
Tandem aliquid pulsa curarum nube serenum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;uidi fortunae uerba dedique meae.<BR>
Nolit ut ulla mihi contingere gaudia Caesar,<BR>
&nbsp;&nbsp;&nbsp;&nbsp;&nbsp;uelle potest cuiuis haec tamen una dari.<BR>
Di quoque, ut a cunctis hilari pietate colantur,<BR>
&nbsp;&nbsp;&nbsp;&nbsp;&nbsp;tristitiam poni per sua festa iubent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
Denique, quod certus furor est audere fateri,<BR>
&nbsp;&nbsp;&nbsp;&nbsp;&nbsp;hac ego laetitia, si uetet ipse, fruar.<BR>
Iuppiter utilibus quotiens iuuat imbribus agros,<BR>
&nbsp;&nbsp;&nbsp;&nbsp;&nbsp;mixta tenax segeti crescere lappa solet.<BR>
Nos quoque frugiferum sentimus inutilis herba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;numen et inuita saepe iuuamur ope.<BR>
Gaudia Caesareae mentis pro parte uirili<BR>
&nbsp;&nbsp;&nbsp;&nbsp;&nbsp;sunt mea: priuati nil habet illa domus.<BR>
Gratia, Fama, tibi per quam spectata triumphi<BR>
&nbsp;&nbsp;&nbsp;&nbsp;&nbsp;incluso mediis est mihi pompa Getis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Indice te didici nuper uisenda coisse<BR>
&nbsp;&nbsp;&nbsp;&nbsp;&nbsp;innumeras gentes ad ducis ora sui,<BR>
quaeque capit uastis inmensum moenibus orbem,<BR>
&nbsp;&nbsp;&nbsp;&nbsp;&nbsp;hospitiis Romam uix habuisse locum.<BR>
Tu mihi narrasti, cum multis lucibus ante&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;fuderit adsiduas nubilus auster aquas,<BR>
numine caelesti solem fulsisse serenum<BR>
&nbsp;&nbsp;&nbsp;&nbsp;&nbsp;cum populi uultu conueniente die<BR>
atque ita uictorem cum magnae uocis honore<BR>
&nbsp;&nbsp;&nbsp;&nbsp;&nbsp;bellica laudatis dona dedisse uiris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
claraque sumpturum pictas insignia uestes<BR>
&nbsp;&nbsp;&nbsp;&nbsp;&nbsp;tura prius sanctis inposuisse focis<BR>
Iustitiamque sui caste placasse parentis,<BR>
&nbsp;&nbsp;&nbsp;&nbsp;&nbsp;illo quae templum pectore semper habet,<BR>
quaque ierit, felix adiectum plausibus omen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;saxaque roratis erubuisse rosis;<BR>
protinus argento uersos imitantia muros<BR>
&nbsp;&nbsp;&nbsp;&nbsp;&nbsp;barbara cum pictis oppida lata uiris<BR>
fluminaque et montes et in altis proelia siluis<BR>
&nbsp;&nbsp;&nbsp;&nbsp;&nbsp;armaque cum telis in strue mixta sua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
deque tropaeorum quod sol incenderet auro<BR>
&nbsp;&nbsp;&nbsp;&nbsp;&nbsp;aurea Romani tecta fuisse fori<BR>
totque tulisse duces captiuos addita collis<BR>
&nbsp;&nbsp;&nbsp;&nbsp;&nbsp;uincula paene hostis quot satis esse fuit.<BR>
Maxima pars horum uitam ueniamque tulerunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;in quibus et belli summa caputque Bato.<BR>
Cur ego posse negem minui mihi numinis iram,<BR>
&nbsp;&nbsp;&nbsp;&nbsp;&nbsp;cum uideam mitis hostibus esse deos?<BR>
Pertulit hic idem nobis, Germanice, rumor<BR>
&nbsp;&nbsp;&nbsp;&nbsp;&nbsp;oppida sub titulo nominis isse tui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
atque ea te contra nec muri mole nec armis<BR>
&nbsp;&nbsp;&nbsp;&nbsp;&nbsp;nec satis ingenio tuta fuisse loci.<BR>
Di tibi dent annos! A te nam cetera sumes,<BR>
&nbsp;&nbsp;&nbsp;&nbsp;&nbsp;sint modo uirtuti tempora longa tuae.<BR>
Quod precor eueniet&#151;sunt quaedam oracula uatum&#151;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 55</FONT><BR>
&nbsp;&nbsp;&nbsp;&nbsp;&nbsp;nam deus optanti prospera signa dedit.<BR>
Te quoque uictorem Tarpeias scandere in arces<BR>
&nbsp;&nbsp;&nbsp;&nbsp;&nbsp;laeta coronatis Roma uidebit equis<BR>
maturosque pater nati spectabit honores<BR>
&nbsp;&nbsp;&nbsp;&nbsp;&nbsp;gaudia percipiens quae dedit ipse suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
Iam nunc haec a me, iuuenum belloque togaque<BR>
&nbsp;&nbsp;&nbsp;&nbsp;&nbsp;maxime, dicta tibi uaticinante nota.<BR>
Hunc quoque carminibus referam fortasse triumphum,<BR>
&nbsp;&nbsp;&nbsp;&nbsp;&nbsp;sufficiet nostris si modo uita malis,<BR>
inbuero Scythicas si non prius ipse sagittas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;abstuleritque ferox hoc caput ense Getes.<BR>
Quae si me saluo dabitur tua laurea templis,<BR>
&nbsp;&nbsp;&nbsp;&nbsp;&nbsp;omina bis dices uera fuisse mea.
</P>

<P>
<B>II. MESSALINO</B>
</P>

<P>
Ille domus uestrae primis uenerator ab annis<BR>
&nbsp;&nbsp;&nbsp;&nbsp;&nbsp;pulsus ad Euxini Naso Sinistra freti<BR>
mittit ab indomitis hanc, Messaline, salutem,<BR>
&nbsp;&nbsp;&nbsp;&nbsp;&nbsp;quam solitus praesens est tibi ferre, Getis.<BR>
Ei mihi, si lecto uultus tibi nomine non est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;qui fuit et dubitas cetera perlegere!<BR>
Perlege nec mecum pariter mea uerba relega:<BR>
&nbsp;&nbsp;&nbsp;&nbsp;&nbsp;Vrbe licet uestra uersibus esse meis.<BR>
Non ego concepi, si Pelion Ossa tulisset,<BR>
&nbsp;&nbsp;&nbsp;&nbsp;&nbsp;clara mea tangi sidera posse manu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
nec nos Enceladi dementia castra secuti<BR>
&nbsp;&nbsp;&nbsp;&nbsp;&nbsp;in rerum dominos mouimus arma deos,<BR>
nec, quod Tydidae temeraria dextera fecit,<BR>
&nbsp;&nbsp;&nbsp;&nbsp;&nbsp;numina sunt telis ulla petita meis.<BR>
Est mea culpa grauis, sed quae me perdere solum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;ausa sit et nullum maius adorta nefas.<BR>
Nil nisi non sapiens possum timidusque uocari:<BR>
&nbsp;&nbsp;&nbsp;&nbsp;&nbsp;haec duo sunt animi nomina uera mei.<BR>
Esse quidem fateor meritam post Caesaris iram<BR>
&nbsp;&nbsp;&nbsp;&nbsp;&nbsp;difficilem precibus te quoque iure meis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
quaeque tua est pietas in totum nomen Iuli,<BR>
&nbsp;&nbsp;&nbsp;&nbsp;&nbsp;te laedi, cum quis laeditur inde, putas.<BR>
Sed licet arma feras et uulnera saeua mineris,<BR>
&nbsp;&nbsp;&nbsp;&nbsp;&nbsp;non tamen efficies ut timeare mihi.<BR>
Puppis Achaemeniden Graium Troiana recepit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;profuit et Myso Pelias hasta duci.<BR>
Confugit interdum templi uiolator ad aram<BR>
&nbsp;&nbsp;&nbsp;&nbsp;&nbsp;nec petere offensi numinis horret opem.<BR>
Dixerit hoc aliquis tutum non esse: fatemur,<BR>
&nbsp;&nbsp;&nbsp;&nbsp;&nbsp;sed non per placidas it mea nauis aquas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
Tuta petant alii: fortuna miserrima tuta est;<BR>
&nbsp;&nbsp;&nbsp;&nbsp;&nbsp;nam timor euentu deterioris abest.<BR>
Qui rapitur . . . . . . . . . . . . .<BR>
&nbsp;&nbsp;&nbsp;&nbsp;&nbsp;porrigit &lt;et&gt; spinas duraque saxa . . . . .<BR>
accipitremque timens pennis trepidantibus ales&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;audet ad humanos fessa uenire sinus,<BR>
nec se uicino dubitat committere tecto<BR>
&nbsp;&nbsp;&nbsp;&nbsp;&nbsp;quae fugit infestos territa cerua canes.<BR>
Da, precor, accessum lacrimis, mitissime, nostris<BR>
&nbsp;&nbsp;&nbsp;&nbsp;&nbsp;nec rigidam timidis uocibus obde forem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
uerbaque nostra fauens Romana ad numina perfer<BR>
&nbsp;&nbsp;&nbsp;&nbsp;&nbsp;non tibi Tarpeio culta Tonante minus<BR>
mandatique mei legatus suscipe causam,<BR>
&nbsp;&nbsp;&nbsp;&nbsp;&nbsp;nulla meo quamuis nomine causa bona est.<BR>
Iam prope depositus, certe iam frigidus, aeger&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;seruatus per te, si modo seruor, ero.<BR>
Nunc tua pro lassis nitatur gratia rebus<BR>
&nbsp;&nbsp;&nbsp;&nbsp;&nbsp;principis aeterni quam tibi praestat amor,<BR>
nunc tibi et eloquii nitor ille domesticus adsit<BR>
&nbsp;&nbsp;&nbsp;&nbsp;&nbsp;quo poteras trepidis utilis esse reis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
Viuit enim in uobis facundi lingua parentis<BR>
&nbsp;&nbsp;&nbsp;&nbsp;&nbsp;et res heredem repperit illa suum.<BR>
Hanc ego non ut me defendere temptet adoro:<BR>
&nbsp;&nbsp;&nbsp;&nbsp;&nbsp;non est confessi causa tuenda rei.<BR>
Num tamen excuses erroris origine factum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;an nihil expediat tale mouere uide.<BR>
Vulneris id genus est quod, cum sanabile non sit,<BR>
&nbsp;&nbsp;&nbsp;&nbsp;&nbsp;non contrectari tutius esse puto.<BR>
Lingua, sile! Non est ultra narrabile quicquam.<BR>
&nbsp;&nbsp;&nbsp;&nbsp;&nbsp;Posse uelim cineres obruere ipse meos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
Sic igitur, quasi me nullus deceperit error,<BR>
&nbsp;&nbsp;&nbsp;&nbsp;&nbsp;uerba fac, ut uita quam dedit ipse fruar.<BR>
Cumque serenus erit uultusque remiserit illos<BR>
&nbsp;&nbsp;&nbsp;&nbsp;&nbsp;qui secum terras imperiumque mouent,<BR>
exiguam ne me praedam sinat esse Getarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;detque solum miserae mite precare fugae.<BR>
Tempus adest aptum precibus. Valet ille uidetque<BR>
&nbsp;&nbsp;&nbsp;&nbsp;&nbsp;quas fecit uires, Roma, ualere tuas.<BR>
Incolumis coniunx sua puluinaria seruat,<BR>
&nbsp;&nbsp;&nbsp;&nbsp;&nbsp;promouet Ausonium filius imperium.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
Praeterit ipse suos animo Germanicus annos<BR>
&nbsp;&nbsp;&nbsp;&nbsp;&nbsp;nec uigor est Drusi nobilitate minor.<BR>
Adde nurus neptesque pias natosque nepotum<BR>
&nbsp;&nbsp;&nbsp;&nbsp;&nbsp;ceteraque Augustae membra ualere domus.<BR>
Adde triumphatos modo Paeonas, adde quietis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;subdita montanae brachia Dalmatiae.<BR>
Nec dedignata est abiectis Illyris armis<BR>
&nbsp;&nbsp;&nbsp;&nbsp;&nbsp;Caesareum famulo uertice ferre pedem.<BR>
Ipse super currum placido spectabilis ore<BR>
&nbsp;&nbsp;&nbsp;&nbsp;&nbsp;tempora Phoebea uirgine nexa tulit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR>
quem pia uobiscum proles comitauit euntem,<BR>
&nbsp;&nbsp;&nbsp;&nbsp;&nbsp;digna parente suo nominibusque datis,<BR>
fratribus adsimilis quos proxima templa tenentis<BR>
&nbsp;&nbsp;&nbsp;&nbsp;&nbsp;Diuus ab excelsa Iulius aede uidet.<BR>
His Messalinus quibus omnia cedere debent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR>
&nbsp;&nbsp;&nbsp;&nbsp;&nbsp;primum laetitiae non negat esse locum.<BR>
Quicquid ab his superest uenit in certamen amoris,<BR>
&nbsp;&nbsp;&nbsp;&nbsp;&nbsp;hac hominum nulli parte secundus erit.<BR>
Hanc colet ante diem qua, quae decreta merenti,<BR>
&nbsp;&nbsp;&nbsp;&nbsp;&nbsp;uenit honoratis laurea digna comis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR>
Felices quibus o licuit spectare triumphos<BR>
&nbsp;&nbsp;&nbsp;&nbsp;&nbsp;et ducis ore deos aequiperante frui!<BR>
At mihi Sauromatae pro Caesaris ore uidendi<BR>
&nbsp;&nbsp;&nbsp;&nbsp;&nbsp;terraque pacis inops undaque uincta gelu.<BR>
Si tamen haec audis et uox mea peruenit istuc,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR>
&nbsp;&nbsp;&nbsp;&nbsp;&nbsp;sit tua mutando gratia blanda loco.<BR>
Hoc pater ille tuus primo mihi cultus ab aeuo,<BR>
&nbsp;&nbsp;&nbsp;&nbsp;&nbsp;si quid habet sensus umbra diserta, petit.<BR>
Hoc petit et frater, quamuis fortasse ueretur<BR>
&nbsp;&nbsp;&nbsp;&nbsp;&nbsp;seruandi noceat ne tibi cura mei.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>100</FONT><BR>
Tota domus rogat hoc nec tu potes ipse negare<BR>
&nbsp;&nbsp;&nbsp;&nbsp;&nbsp;et nos in turbae parte fuisse tuae.<BR>
Ingenii certe quo nos male sensimus usos<BR>
&nbsp;&nbsp;&nbsp;&nbsp;&nbsp;Artibus exceptis saepe probator eras,<BR>
nec mea, si tantum peccata nouissima demas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>105</FONT><BR>
&nbsp;&nbsp;&nbsp;&nbsp;&nbsp;esse potest domui uita pudenda tuae.<BR>
Sic igitur uestrae uigeant penetralia gentis<BR>
&nbsp;&nbsp;&nbsp;&nbsp;&nbsp;curaque sit superis Caesaribusque tui.<BR>
Mite, sed iratum merito mihi numen adora,<BR>
&nbsp;&nbsp;&nbsp;&nbsp;&nbsp;eximar ut Scythici de feritate loci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>110</FONT><BR>
Difficile est, fateor, sed tendit in ardua uirtus<BR>
&nbsp;&nbsp;&nbsp;&nbsp;&nbsp;et talis meriti gratia maior erit.<BR>
Nec tamen Aetnaeus uasto Polyphemus in antro<BR>
&nbsp;&nbsp;&nbsp;&nbsp;&nbsp;accipiet uoces Antiphatesue tuas,<BR>
sed placidus facilisque parens ueniaeque paratus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>115</FONT><BR>
&nbsp;&nbsp;&nbsp;&nbsp;&nbsp;et qui fulmineo saepe sine igne tonat,<BR>
qui, cum triste aliquid statuit, fit tristis et ipse<BR>
&nbsp;&nbsp;&nbsp;&nbsp;&nbsp;cuique fere poenam sumere poena sua est.<BR>
Victa tamen uitio est huius clementia nostro<BR>
&nbsp;&nbsp;&nbsp;&nbsp;&nbsp;uenit et ad uires ira coacta suas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 120</FONT><BR>
Qui quoniam patria toto sumus orbe remoti<BR>
&nbsp;&nbsp;&nbsp;&nbsp;&nbsp;nec licet ante ipsos procubuisse deos,<BR>
quos colis ad superos haec fer mandata sacerdos,<BR>
&nbsp;&nbsp;&nbsp;&nbsp;&nbsp;adde sed et proprias ad mea uerba preces.<BR>
Sic tamen haec tempta, si non nocitura putabis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>125</FONT><BR>
&nbsp;&nbsp;&nbsp;&nbsp;&nbsp;Ignosces: timeo naufragus omne fretum.
</P>

<P>
<B>III. COTTAE MAXIMO</B>
</P>

<P>
Maxime, qui claris nomen uirtutibus aequas<BR>
&nbsp;&nbsp;&nbsp;&nbsp;&nbsp;nec sinis ingenium nobilitate premi,<BR>
culte mihi&#151;quid enim status hic a funere differt?&#151;<BR>
&nbsp;&nbsp;&nbsp;&nbsp;&nbsp;supremum uitae tempus adusque meae,<BR>
rem facis adflictum non auersatus amicum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;qua non est aeuo rarior ulla tuo.<BR>
Turpe quidem dictu, sed&#151;si modo uera fatemur&#151;<BR>
&nbsp;&nbsp;&nbsp;&nbsp;&nbsp;uulgus amicitias utilitate probat.<BR>
Cura quid expediat prius est quam quid sit honestum,<BR>
&nbsp;&nbsp;&nbsp;&nbsp;&nbsp;et cum fortuna statque caditque fides.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 10</FONT><BR>
Nec facile inuenias multis in milibus unum,<BR>
&nbsp;&nbsp;&nbsp;&nbsp;&nbsp;uirtutem pretium qui putet esse sui.<BR>
Ipse decor recte facti, si praemia desint,<BR>
&nbsp;&nbsp;&nbsp;&nbsp;&nbsp;non mouet et gratis paenitet esse probum.<BR>
Nil nisi quod prodest carum est, et detrahe menti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;spem fructus auidae, nemo petendus erit.<BR>
At reditus iam quisque suos amat et sibi quid sit<BR>
&nbsp;&nbsp;&nbsp;&nbsp;&nbsp;utile sollicitis subputat articulis.<BR>
Illud amicitiae quondam uenerabile nomen<BR>
&nbsp;&nbsp;&nbsp;&nbsp;&nbsp;prostat et in quaestu pro meretrice sedet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Quo magis admiror non ut torrentibus undis<BR>
&nbsp;&nbsp;&nbsp;&nbsp;&nbsp;communis uitii te quoque labe trahi.<BR>
Diligitur nemo, nisi cui Fortuna secunda est.<BR>
&nbsp;&nbsp;&nbsp;&nbsp;&nbsp;Quae simul intonuit, proxima quaeque fugat.<BR>
En ego non paucis quondam munitus amicis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;dum flauit uelis aura secunda meis,<BR>
ut fera nimboso tumuerunt aequora uento,<BR>
&nbsp;&nbsp;&nbsp;&nbsp;&nbsp;in mediis lacera naue relinquor aquis.<BR>
Cumque alii nolint etiam me nosse uideri,<BR>
&nbsp;&nbsp;&nbsp;&nbsp;&nbsp;uix duo proiecto tresue tulistis opem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 30</FONT><BR>
Quorum tu princeps: neque enim comes esse, sed auctor<BR>
&nbsp;&nbsp;&nbsp;&nbsp;&nbsp;nec petere exemplum, sed dare dignus eras.<BR>
Te nihil exacto nisi nos peccasse fatentem,<BR>
&nbsp;&nbsp;&nbsp;&nbsp;&nbsp;sponte sua probitas officiumque iuuat.<BR>
Iudice te mercede caret per seque petenda est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;externis uirtus incomitata bonis.<BR>
Turpe putas abigi, quia sit miserandus, amicum,<BR>
&nbsp;&nbsp;&nbsp;&nbsp;&nbsp;quodque sit infelix, desinere esse tuum.<BR>
Mitius est lasso digitum subponere mento<BR>
&nbsp;&nbsp;&nbsp;&nbsp;&nbsp;mergere quam liquidis ora natandis aquis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
Cerne quid Aeacides post mortem praestet amico:<BR>
&nbsp;&nbsp;&nbsp;&nbsp;&nbsp;instar et hanc uitam mortis habere puta.<BR>
Pirithoum Theseus Stygias comitauit ad undas:<BR>
&nbsp;&nbsp;&nbsp;&nbsp;&nbsp;a Stygia quantum mors mea distat aqua?<BR>
Adfuit insano iuuenis Phoceus Orestae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;et mea non minimum culpa furoris habet.<BR>
Tu quoque magnorum laudes admitte uirorum,<BR>
&nbsp;&nbsp;&nbsp;&nbsp;&nbsp;ut facis, et lapso quam potes adfer opem.<BR>
Si bene te noui, si, qui prius esse solebas,<BR>
&nbsp;&nbsp;&nbsp;&nbsp;&nbsp;nunc quoque es atque animi non cecidere tui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
quo Fortuna magis saeuit, magis ipse resistis,<BR>
&nbsp;&nbsp;&nbsp;&nbsp;&nbsp;utque decet, ne te uicerit illa caues,<BR>
et, bene uti pugnes, bene pugnans efficit hostis:<BR>
&nbsp;&nbsp;&nbsp;&nbsp;&nbsp;sic eadem prodest causa nocetque mihi.<BR>
Scilicet indignum, iuuenis carissime, ducis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;te fieri comitem stantis in orbe deae.<BR>
Firmus es et, quoniam non sunt ea qualia uelles,<BR>
&nbsp;&nbsp;&nbsp;&nbsp;&nbsp;uela regis quassae qualiacumque ratis.<BR>
Quaeque ita concussa est ut iam casura putetur,<BR>
&nbsp;&nbsp;&nbsp;&nbsp;&nbsp;restat adhuc umeris fulta ruina tuis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
Ira quidem primo fuerat tua iusta nec ipso<BR>
&nbsp;&nbsp;&nbsp;&nbsp;&nbsp;lenior offensus qui mihi iure fuit,<BR>
quique dolor pectus tetigisset Caesaris alti,<BR>
&nbsp;&nbsp;&nbsp;&nbsp;&nbsp;illum iurabas protinus esse tuum.<BR>
Vt tamen audita est nostrae tibi cladis origo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;diceris erratis ingemuisse meis.<BR>
Tum tua me primum solari littera coepit<BR>
&nbsp;&nbsp;&nbsp;&nbsp;&nbsp;et laesum flecti spem dare posse deum.<BR>
Mouit amicitiae tum te constantia longae<BR>
&nbsp;&nbsp;&nbsp;&nbsp;&nbsp;ante tuos ortus quae mihi coepta fuit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
et quod eras aliis factus, mihi natus amicus<BR>
&nbsp;&nbsp;&nbsp;&nbsp;&nbsp;quodque tibi in cunis oscula prima dedi,<BR>
quod cum uestra domus teneris mihi semper ab annis<BR>
&nbsp;&nbsp;&nbsp;&nbsp;&nbsp;culta sit, esse uetus me tibi cogit onus.<BR>
Me tuus ille pater, Latiae facundia linguae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;quae non inferior nobilitate fuit,<BR>
primus ut auderem committere carmina famae<BR>
&nbsp;&nbsp;&nbsp;&nbsp;&nbsp;inpulit: ingenii dux fuit ille mei.<BR>
Nec quo sit primum nobis a tempore cultus<BR>
&nbsp;&nbsp;&nbsp;&nbsp;&nbsp;contendo fratrem posse referre tuum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR>
Te tamen ante omnis ita sum complexus ut unus<BR>
&nbsp;&nbsp;&nbsp;&nbsp;&nbsp;quolibet in casu gratia nostra fores.<BR>
Vltima me tecum uidit maestisque cadentes<BR>
&nbsp;&nbsp;&nbsp;&nbsp;&nbsp;excepit lacrimas Aethalis Ilua genis,<BR>
cum tibi quaerenti num uerus nuntius esset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR>
&nbsp;&nbsp;&nbsp;&nbsp;&nbsp;adtulerat culpae quem mala fama meae,<BR>
inter confessum dubie dubieque negantem<BR>
&nbsp;&nbsp;&nbsp;&nbsp;&nbsp;haerebam pauidas dante timore notas<BR>
exemploque niuis quam mollit aquaticus auster,<BR>
&nbsp;&nbsp;&nbsp;&nbsp;&nbsp;gutta per attonitas ibat oborta genas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR>
Haec igitur referens et quod mea crimina primi<BR>
&nbsp;&nbsp;&nbsp;&nbsp;&nbsp;erroris uenia posse latere uides,<BR>
respicis antiquum lassis in rebus amicum<BR>
&nbsp;&nbsp;&nbsp;&nbsp;&nbsp;fomentisque iuuas uulnera nostra tuis.<BR>
Pro quibus, optandi si nobis copia fiat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR>
&nbsp;&nbsp;&nbsp;&nbsp;&nbsp;tam bene promerito commoda mille precor.<BR>
Sed, si sola mihi dentur tua uota, precabor<BR>
&nbsp;&nbsp;&nbsp;&nbsp;&nbsp;ut tibi sit saluo Caesare salua parens.<BR>
Haec ego, cum faceres altaria pinguia ture,<BR>
&nbsp;&nbsp;&nbsp;&nbsp;&nbsp;te solitum memini prima rogare deos.
</P>

<P>
<B>IV. ATTICO</B>
</P>

<P>
Accipe conloquium gelido Nasonis ab Histro,<BR>
&nbsp;&nbsp;&nbsp;&nbsp;&nbsp;Attice iudicio non dubitande meo.<BR>
Ecquid adhuc remanes memor infelicis amici<BR>
&nbsp;&nbsp;&nbsp;&nbsp;&nbsp;deserit an partis languida cura suas?<BR>
Non ita di mihi sint tristes ut credere possim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;fasque putem iam te non meminisse mei.<BR>
Ante oculos nostros posita est tua semper imago<BR>
&nbsp;&nbsp;&nbsp;&nbsp;&nbsp;et uideor uultus mente uidere tuos.<BR>
Seria multa mihi tecum conlata recordor<BR>
&nbsp;&nbsp;&nbsp;&nbsp;&nbsp;nec data iucundis tempora pauca iocis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
Saepe citae longis uisae sermonibus horae,<BR>
&nbsp;&nbsp;&nbsp;&nbsp;&nbsp;saepe fuit breuior quam mea uerba dies.<BR>
Saepe tuas uenit factum modo carmen ad auris<BR>
&nbsp;&nbsp;&nbsp;&nbsp;&nbsp;et noua iudicio subdita Musa tuo est.<BR>
Quod tu laudaras, populo placuisse putabam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;&#151;hoc pretium curae dulce recentis erat&#151;<BR>
utque meus lima rasus liber esset amici,<BR>
&nbsp;&nbsp;&nbsp;&nbsp;&nbsp;non semel admonitu facta litura tuo est.<BR>
Nos fora uiderunt pariter, nos porticus omnis,<BR>
&nbsp;&nbsp;&nbsp;&nbsp;&nbsp;nos uia, nos iunctis curua theatra locis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Denique tantus amor nobis, carissime, semper<BR>
&nbsp;&nbsp;&nbsp;&nbsp;&nbsp;quantus in Aeacide Nestorideque fuit.<BR>
Non ego, si biberes securae pocula Lethes,<BR>
&nbsp;&nbsp;&nbsp;&nbsp;&nbsp;excidere haec credam pectore posse tuo.<BR>
Longa dies citius brumali sidere noxque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;tardior hiberna solstitialis erit<BR>
nec Babylon aestum nec frigora Pontus habebit<BR>
&nbsp;&nbsp;&nbsp;&nbsp;&nbsp;caltaque Paestanas uincet odore rosas<BR>
quam tibi nostrarum ueniant obliuia rerum:<BR>
&nbsp;&nbsp;&nbsp;&nbsp;&nbsp;non ita pars fati candida nulla mei est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
Ne tamen haec dici possit fiducia mendax<BR>
&nbsp;&nbsp;&nbsp;&nbsp;&nbsp;stultaque credulitas nostra fuisse caue<BR>
constantique fide ueterem tutare sodalem<BR>
&nbsp;&nbsp;&nbsp;&nbsp;&nbsp;qua licet et quantum non onerosus ero.
</P>

<P>
<B>V. SALANO</B>
</P>

<P>
Condita disparibus numeris ego Naso Salano<BR>
&nbsp;&nbsp;&nbsp;&nbsp;&nbsp;praeposita misi uerba salute meo.<BR>
Quae rata sit cupio rebusque ut comprobet omen,<BR>
&nbsp;&nbsp;&nbsp;&nbsp;&nbsp;te precor a saluo possit, amice, legi.<BR>
Candor, in hoc aeuo res intermortua paene,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;exigit ut faciam talia uota tuus.<BR>
Nam fuerim quamuis modico tibi iunctus ab usu,<BR>
&nbsp;&nbsp;&nbsp;&nbsp;&nbsp;diceris exiliis indoluisse meis,<BR>
missaque ab Euxino legeres cum carmina Ponto,<BR>
&nbsp;&nbsp;&nbsp;&nbsp;&nbsp;illa tuus iuuit qualiacumque fauor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
optastique breuem salui mihi Caesaris iram,<BR>
&nbsp;&nbsp;&nbsp;&nbsp;&nbsp;quod tamen optari, si sciat, ipse sinat.<BR>
Moribus ista tuis tam mitia uota dedisti<BR>
&nbsp;&nbsp;&nbsp;&nbsp;&nbsp;nec minus idcirco sunt ea grata mihi,<BR>
quoque magis moueare malis, doctissime, nostris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;credibile est fieri condicione loci:<BR>
uix hac inuenies totum, mihi crede, per orbem<BR>
&nbsp;&nbsp;&nbsp;&nbsp;&nbsp;quae minus Augusta pace fruatur humus.<BR>
Tu tamen hic structos inter fera proelia uersus<BR>
&nbsp;&nbsp;&nbsp;&nbsp;&nbsp;et legis et lectos ore fauente probas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
ingenioque meo, uena quod paupere manat,<BR>
&nbsp;&nbsp;&nbsp;&nbsp;&nbsp;plaudis et e riuo flumina magna facis.<BR>
Grata quidem sunt haec animo suffragia nostro,<BR>
&nbsp;&nbsp;&nbsp;&nbsp;&nbsp;uix sibi cum miseros posse placere putes.<BR>
Dum tamen in rebus temptamus carmina paruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;materiae gracili sufficit ingenium.<BR>
Nuper, ut huc magni peruenit fama triumphi,<BR>
&nbsp;&nbsp;&nbsp;&nbsp;&nbsp;ausus sum tantae sumere molis opus.<BR>
Obruit audentem rerum grauitasque nitorque<BR>
&nbsp;&nbsp;&nbsp;&nbsp;&nbsp;nec potui coepti pondera ferre mei.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
Illic quam laudes erit officiosa uoluntas,<BR>
&nbsp;&nbsp;&nbsp;&nbsp;&nbsp;cetera materia debilitata iacent.<BR>
Qui si forte liber uestras peruenit ad aures,<BR>
&nbsp;&nbsp;&nbsp;&nbsp;&nbsp;tutelam, mando, sentiat ille tuam.<BR>
Hoc tibi facturo, uel si non ipse rogarem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;accedat cumulus gratia nostra leuis.<BR>
Non ego laudandus, sed sunt tua pectora lacte<BR>
&nbsp;&nbsp;&nbsp;&nbsp;&nbsp;et non calcata candidiora niue,<BR>
mirarisque alios, cum sis mirabilis ipse,<BR>
&nbsp;&nbsp;&nbsp;&nbsp;&nbsp;nec lateant artes eloquiumque tuum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 40</FONT><BR>
Te iuuenum princeps, cui dat Germania nomen,<BR>
&nbsp;&nbsp;&nbsp;&nbsp;&nbsp;participem studii Caesar habere solet.<BR>
Tu comes antiquus, tu primis iunctus ab annis<BR>
&nbsp;&nbsp;&nbsp;&nbsp;&nbsp;ingenio mores aequiperante places.<BR>
Te dicente prius studii fuit impetus illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;teque habet elicias qui sua uerba tuis.<BR>
Cum tu desisti mortaliaque ora quierunt<BR>
&nbsp;&nbsp;&nbsp;&nbsp;&nbsp;tectaque non longa conticuere mora,<BR>
surgit Iuleo iuuenis cognomine dignus,<BR>
&nbsp;&nbsp;&nbsp;&nbsp;&nbsp;qualis ab Eois Lucifer ortus aquis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
dumque silens adstat, status est uultusque diserti<BR>
&nbsp;&nbsp;&nbsp;&nbsp;&nbsp;spemque decens doctae uocis amictus habet.<BR>
Mox, ubi pulsa mora est atque os caeleste solutum,<BR>
&nbsp;&nbsp;&nbsp;&nbsp;&nbsp;hoc superos iures more solere loqui<BR>
atque 'Haec est' dicas 'facundia principe digna':&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;eloquio tantum nobilitatis inest.<BR>
Huic tu cum placeas et uertice sidera tangas,<BR>
&nbsp;&nbsp;&nbsp;&nbsp;&nbsp;scripta tamen profugi uatis habenda putas.<BR>
Scilicet ingeniis aliqua est concordia iunctis,<BR>
&nbsp;&nbsp;&nbsp;&nbsp;&nbsp;et seruat studii foedera quisque sui:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
rusticus agricolam, miles fera bella gerentem,<BR>
&nbsp;&nbsp;&nbsp;&nbsp;&nbsp;rectorem dubiae nauita puppis amat.<BR>
Tu quoque Pieridum studio, studiose, teneris<BR>
&nbsp;&nbsp;&nbsp;&nbsp;&nbsp;ingenioque faues, ingeniose, meo.<BR>
Distat opus nostrum, sed fontibus exit ab isdem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;artis et ingenuae cultor uterque sumus.<BR>
Thyrsus abest a te gustata et laurea nobis,<BR>
&nbsp;&nbsp;&nbsp;&nbsp;&nbsp;sed tamen ambobus debet inesse calor,<BR>
utque meis numeris tua dat facundia neruos,<BR>
&nbsp;&nbsp;&nbsp;&nbsp;&nbsp;sic uenit a nobis in tua uerba nitor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
Iure igitur studio confinia carmina uestro<BR>
&nbsp;&nbsp;&nbsp;&nbsp;&nbsp;et commilitii sacra tuenda putas.<BR>
Pro quibus ut maneat de quo censeris amicus<BR>
&nbsp;&nbsp;&nbsp;&nbsp;&nbsp;comprecor ad uitae tempora summa tuae<BR>
succedatque suis orbis moderator habenis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;quod mecum populi uota precantur idem.
</P>

<P>
<B>VI. GRAECINO</B>
</P>

<P>
Carmine Graecinum, qui praesens uoce solebat,<BR>
&nbsp;&nbsp;&nbsp;&nbsp;&nbsp;tristis ab Euxinis Naso salutat aquis.<BR>
Exulis haec uox est: praebet mihi littera linguam<BR>
&nbsp;&nbsp;&nbsp;&nbsp;&nbsp;et, si non liceat scribere, mutus ero.<BR>
Corripis, ut debes, stulti peccata sodalis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;et mala me meritis ferre minora doces.<BR>
Vera facis, sed sera meae conuicia culpae:<BR>
&nbsp;&nbsp;&nbsp;&nbsp;&nbsp;aspera confesso uerba remitte reo.<BR>
Cum poteram recto transire Ceraunia uelo,<BR>
&nbsp;&nbsp;&nbsp;&nbsp;&nbsp;ut fera uitarem saxa monendus eram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
Nunc mihi naufragio quid prodest discere facto<BR>
&nbsp;&nbsp;&nbsp;&nbsp;&nbsp;qua mea debuerit currere cumba uia?<BR>
Brachia da lasso potius prendenda natanti<BR>
&nbsp;&nbsp;&nbsp;&nbsp;&nbsp;nec pigeat mento subposuisse manum.<BR>
Idque facis faciasque precor: sic mater et uxor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;sic tibi sint fratres totaque salua domus,<BR>
quodque soles animo semper, quod uoce precari,<BR>
&nbsp;&nbsp;&nbsp;&nbsp;&nbsp;omnia Caesaribus sic tua facta probes.<BR>
Turpe erit in miseris ueteri tibi rebus amico<BR>
&nbsp;&nbsp;&nbsp;&nbsp;&nbsp;auxilium nulla parte tulisse tuum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
turpe referre pedem nec passu stare tenaci,<BR>
&nbsp;&nbsp;&nbsp;&nbsp;&nbsp;turpe laborantem deseruisse ratem,<BR>
turpe sequi casum et Fortunae accedere amicum<BR>
&nbsp;&nbsp;&nbsp;&nbsp;&nbsp;et, nisi sit felix, esse negare suum.<BR>
Non ita uixerunt Strophio atque Agamemnone nati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;non haec Aegidae Pirithoique fides.<BR>
Quos prior est mirata, sequens mirabitur aetas,<BR>
&nbsp;&nbsp;&nbsp;&nbsp;&nbsp;in quorum plausus tota theatra sonant.<BR>
Tu quoque per durum seruato tempus amico<BR>
&nbsp;&nbsp;&nbsp;&nbsp;&nbsp;dignus es in tantis nomen habere uiris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
dignus es, et, quoniam laudem pietate mereris,<BR>
&nbsp;&nbsp;&nbsp;&nbsp;&nbsp;non erit officii gratia surda tui.<BR>
Crede mihi, nostrum si non mortale futurum est<BR>
&nbsp;&nbsp;&nbsp;&nbsp;&nbsp;carmen, in ore frequens posteritatis eris.<BR>
Fac modo permaneas lasso, Graecine, fidelis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;duret et in longas impetus iste moras.<BR>
Quae tu cum praestes, remo tamen utor in aura,<BR>
&nbsp;&nbsp;&nbsp;&nbsp;&nbsp;nec nocet admisso subdere calcar equo.
</P>

<P>
<B>VII. ATTICO</B>
</P>

<P>
Esse salutatum uult te mea littera primum<BR>
&nbsp;&nbsp;&nbsp;&nbsp;&nbsp;a male pacatis, Attice, missa Getis,<BR>
proxima subsequitur quid agas audire uoluntas,<BR>
&nbsp;&nbsp;&nbsp;&nbsp;&nbsp;et si, quicquid agis, sit tibi cura mei.<BR>
Nec dubito quin sit, sed me timor ipse malorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;saepe superuacuos cogit habere metus.<BR>
Da ueniam, quaeso, nimioque ignosce timori.<BR>
&nbsp;&nbsp;&nbsp;&nbsp;&nbsp;Tranquillas etiam naufragus horret aquas.<BR>
Qui semel est laesus fallaci piscis ab hamo<BR>
&nbsp;&nbsp;&nbsp;&nbsp;&nbsp;omnibus unca cibis aera subesse putat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
saepe canem longe uisum fugit agna lupumque<BR>
&nbsp;&nbsp;&nbsp;&nbsp;&nbsp;credit et ipsa suam nescia uitat opem;<BR>
membra reformidant mollem quoque saucia tactum<BR>
&nbsp;&nbsp;&nbsp;&nbsp;&nbsp;uanaque sollicitis incitat umbra metum.<BR>
Sic ego Fortunae telis confixus iniquis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;pectore concipio nil nisi triste meo.<BR>
Iam mihi fata liquet coeptos seruantia cursus<BR>
&nbsp;&nbsp;&nbsp;&nbsp;&nbsp;per sibi consuetas semper itura uias.<BR>
Obseruare deos ne quid mihi cedat amice<BR>
&nbsp;&nbsp;&nbsp;&nbsp;&nbsp;uerbaque Fortunae uix puto posse dari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Est illi curae me perdere, quaeque solebat<BR>
&nbsp;&nbsp;&nbsp;&nbsp;&nbsp;esse leuis, constans et bene certa nocet.<BR>
Crede mihi, si sum ueri tibi cognitus oris&#151;<BR>
&nbsp;&nbsp;&nbsp;&nbsp;&nbsp;nec planis nostris casibus esse puter&#151;<BR>
Cinyphiae segetis citius numerabis aristas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;altaque quam multis floreat Hybla thymis<BR>
et quot aues motis nitantur in aere pennis<BR>
&nbsp;&nbsp;&nbsp;&nbsp;&nbsp;quotque natent pisces aequore certus eris<BR>
quam tibi nostrorum statuatur summa laborum<BR>
&nbsp;&nbsp;&nbsp;&nbsp;&nbsp;quos ego sum terra, quos ego passus aqua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
Nulla Getis toto gens est truculentior orbe,<BR>
&nbsp;&nbsp;&nbsp;&nbsp;&nbsp;sed tamen hi nostris ingemuere malis.<BR>
Quae tibi si memori coner perscribere uersu,<BR>
&nbsp;&nbsp;&nbsp;&nbsp;&nbsp;Ilias est fati longa futura mei.<BR>
Non igitur uerear quo te rear esse uerendum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;cuius amor nobis pignora mille dedit,<BR>
sed quia res timida est omnis miser et quia longo est<BR>
&nbsp;&nbsp;&nbsp;&nbsp;&nbsp;tempore laetitiae ianua clausa meae.<BR>
Iam dolor in morem uenit meus, utque caducis<BR>
&nbsp;&nbsp;&nbsp;&nbsp;&nbsp;percussu crebro saxa cauantur aquis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
sic ego continuo Fortunae uulneror ictu<BR>
&nbsp;&nbsp;&nbsp;&nbsp;&nbsp;uixque habet in nobis iam noua plaga locum.<BR>
Nec magis adsiduo uomer tenuatur ab usu<BR>
&nbsp;&nbsp;&nbsp;&nbsp;&nbsp;nec magis est curuis Appia trita rotis<BR>
pectora quam mea sunt serie caecata malorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;et nihil inueni quod mihi ferret opem.<BR>
Artibus ingenuis quaesita est gloria multis,<BR>
&nbsp;&nbsp;&nbsp;&nbsp;&nbsp;infelix perii dotibus ipse meis.<BR>
Vita prior uitio caret et sine labe peracta est:<BR>
&nbsp;&nbsp;&nbsp;&nbsp;&nbsp;auxilii misero nil tulit illa mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 50</FONT><BR>
Culpa grauis precibus donatur saepe suorum:<BR>
&nbsp;&nbsp;&nbsp;&nbsp;&nbsp;omnis pro nobis gratia muta fuit.<BR>
Adiuuat in duris aliquos praesentia rebus:<BR>
&nbsp;&nbsp;&nbsp;&nbsp;&nbsp;obruit hoc absens uasta procella caput.<BR>
Quis non horruerit tacitam quoque Caesaris iram?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;Addita sunt poenis aspera uerba meis.<BR>
Fit fuga temporibus leuior: proiectus in aequor<BR>
&nbsp;&nbsp;&nbsp;&nbsp;&nbsp;Arcturum subii Pleiadumque minas.<BR>
Saepe solent hiemem placidam sentire carinae:<BR>
&nbsp;&nbsp;&nbsp;&nbsp;&nbsp;non Ithacae puppi saeuior unda fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
Recta fides comitum poterat mala nostra leuare:<BR>
&nbsp;&nbsp;&nbsp;&nbsp;&nbsp;ditata est spoliis perfida turba meis.<BR>
Mitius exilium faciunt loca: tristior ista<BR>
&nbsp;&nbsp;&nbsp;&nbsp;&nbsp;terra sub ambobus non iacet ulla polis.<BR>
Est aliquid patriis uicinum finibus esse:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;ultima me tellus, ultimus orbis habet.<BR>
Praestat et exulibus pacem tua laurea, Caesar:<BR>
&nbsp;&nbsp;&nbsp;&nbsp;&nbsp;Pontica finitimo terra sub hoste iacet.<BR>
Tempus in agrorum cultu consumere dulce est:<BR>
&nbsp;&nbsp;&nbsp;&nbsp;&nbsp;non patitur uerti barbarus hostis humum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
Temperie caeli corpusque animusque iuuatur:<BR>
&nbsp;&nbsp;&nbsp;&nbsp;&nbsp;frigore perpetuo Sarmatis ora riget.<BR>
Est in aqua dulci non inuidiosa uoluptas:<BR>
&nbsp;&nbsp;&nbsp;&nbsp;&nbsp;aequoreo bibitur cum sale mixta palus.<BR>
Omnia deficiunt. Animus tamen omnia uincit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;ille etiam uires corpus habere facit.<BR>
Sustineas ut onus, nitendum uertice pleno est<BR>
&nbsp;&nbsp;&nbsp;&nbsp;&nbsp;aut, flecti neruos si patiere, cades.<BR>
Spes quoque posse mora mitescere principis iram<BR>
&nbsp;&nbsp;&nbsp;&nbsp;&nbsp;uiuere ne nolim deficiamque cauet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR>
Nec uos parua datis pauci solacia nobis,<BR>
&nbsp;&nbsp;&nbsp;&nbsp;&nbsp;quorum spectata est per mala nostra fides.<BR>
Coepta tene, quaeso, neque in aequore desere nauem<BR>
&nbsp;&nbsp;&nbsp;&nbsp;&nbsp;meque simul serua iudiciumque tuum.
</P>

<P>
<B>VIII. COTTAE MAXIMO</B>
</P>

<P>
Redditus est nobis Caesar cum Caesare nuper,<BR>
&nbsp;&nbsp;&nbsp;&nbsp;&nbsp;quos mihi misisti, Maxime Cotta, deos,<BR>
utque tuum munus numerum quem debet haberet,<BR>
&nbsp;&nbsp;&nbsp;&nbsp;&nbsp;est ibi Caesaribus Liuia iuncta suis.<BR>
Argentum felix omnique beatius auro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 5</FONT><BR>
&nbsp;&nbsp;&nbsp;&nbsp;&nbsp;quod, fuerit pretium cum rude, numen habet!<BR>
Non mihi diuitias dando maiora dedisses<BR>
&nbsp;&nbsp;&nbsp;&nbsp;&nbsp;caelitibus missis nostra sub ora tribus.<BR>
Est aliquid spectare deos et adesse putare<BR>
&nbsp;&nbsp;&nbsp;&nbsp;&nbsp;et quasi cum uero numine posse loqui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
Quantum ad te, redii, nec me tenet ultima tellus,<BR>
&nbsp;&nbsp;&nbsp;&nbsp;&nbsp;utque prius, media sospes in Vrbe moror.<BR>
Caesareos uideo uultus, uelut ante uidebam:<BR>
&nbsp;&nbsp;&nbsp;&nbsp;&nbsp;uix huius uoti spes fuit ulla mihi.<BR>
Vtque salutabam numen caeleste, saluto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;Quod reduci tribuas, nil, puto, maius habes.<BR>
Quid nostris oculis nisi sola Palatia desunt?<BR>
&nbsp;&nbsp;&nbsp;&nbsp;&nbsp;Qui locus ablato Caesare uilis erit.<BR>
Hunc ego cum spectem, uideor mihi cernere Romam;<BR>
&nbsp;&nbsp;&nbsp;&nbsp;&nbsp;nam patriae faciem sustinet ille suae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Fallor an irati mihi sunt in imagine uultus,<BR>
&nbsp;&nbsp;&nbsp;&nbsp;&nbsp;toruaque nescio quid forma minantis habet?<BR>
Parce, uir inmenso maior uirtutibus orbe,<BR>
&nbsp;&nbsp;&nbsp;&nbsp;&nbsp;iustaque uindictae supprime frena tuae.<BR>
Parce, precor, saecli decus indelebile nostri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;terrarum dominum quem sua cura facit.<BR>
Per patriae numen, quae te tibi carior ipso est,<BR>
&nbsp;&nbsp;&nbsp;&nbsp;&nbsp;per numquam surdos in tua uota deos<BR>
perque tori sociam, quae par tibi sola reperta est,<BR>
&nbsp;&nbsp;&nbsp;&nbsp;&nbsp;et cui maiestas non onerosa tua est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
perque tibi similem uirtutis imagine natum,<BR>
&nbsp;&nbsp;&nbsp;&nbsp;&nbsp;moribus adgnosci qui tuus esse potest,<BR>
perque tuos uel auo dignos uel patre nepotes<BR>
&nbsp;&nbsp;&nbsp;&nbsp;&nbsp;qui ueniunt magno per tua iussa gradu,<BR>
parte leua minima nostras et contrahe poenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;daque procul Scythico qui sit ab hoste locum.<BR>
Et tua, si fas est, a Caesare proxime Caesar,<BR>
&nbsp;&nbsp;&nbsp;&nbsp;&nbsp;numina sint precibus non inimica meis!<BR>
Sic fera quam primum pauido Germania uultu<BR>
&nbsp;&nbsp;&nbsp;&nbsp;&nbsp;ante triumphantis serua feratur equos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
sic pater in Pylios, Cumaeos mater in annos<BR>
&nbsp;&nbsp;&nbsp;&nbsp;&nbsp;uiuant et possis filius esse diu!<BR>
Tu quoque, conueniens ingenti nupta marito,<BR>
&nbsp;&nbsp;&nbsp;&nbsp;&nbsp;accipe non dura supplicis aure preces!<BR>
Sic tibi uir sospes, sic sint cum prole nepotes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;cumque bonis nuribus quod peperere nurus!<BR>
Sic quem dira tibi rapuit Germania Drusum<BR>
&nbsp;&nbsp;&nbsp;&nbsp;&nbsp;pars fuerit partus sola caduca tui!<BR>
Sic tibi mature fraterni funeris ultor<BR>
&nbsp;&nbsp;&nbsp;&nbsp;&nbsp;purpureus niueis filius instet equis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
Adnuite o! timidis, mitissima numina, uotis;<BR>
&nbsp;&nbsp;&nbsp;&nbsp;&nbsp;praesentis aliquid prosit habere deos.<BR>
Caesaris aduentu tuta gladiator harena<BR>
&nbsp;&nbsp;&nbsp;&nbsp;&nbsp;exit et auxilium non leue uultus habet.<BR>
Nos quoque uestra iuuat quod, qua licet, ora uidemus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;intrata est superis quod domus una tribus.<BR>
Felices illi qui non simulacra, sed ipsos<BR>
&nbsp;&nbsp;&nbsp;&nbsp;&nbsp;quique deum coram corpora uera uident!<BR>
Quod quoniam nobis inuidit inutile fatum,<BR>
&nbsp;&nbsp;&nbsp;&nbsp;&nbsp;quos dedit ars uultus effigiemque colo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
Sic homines nouere deos, quos arduus aether<BR>
&nbsp;&nbsp;&nbsp;&nbsp;&nbsp;occulit, et colitur pro Ioue forma Iouis.<BR>
Denique, quae mecum est et erit sine fine, cauete<BR>
&nbsp;&nbsp;&nbsp;&nbsp;&nbsp;ne sit in inuiso uestra figura loco.<BR>
Nam caput e nostra citius ceruice recedet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;et patiar fossis lumen abire genis<BR>
quam caream raptis, o publica numina, uobis:<BR>
&nbsp;&nbsp;&nbsp;&nbsp;&nbsp;uos eritis nostrae portus et ara fugae.<BR>
Vos ego complectar, Geticis si cingar ab armis,<BR>
&nbsp;&nbsp;&nbsp;&nbsp;&nbsp;utque meas aquilas, &lt;sic mea&gt; signa sequar.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
Aut ego me fallo nimioque cupidine ludor<BR>
&nbsp;&nbsp;&nbsp;&nbsp;&nbsp;aut spes exilii commodioris adest;<BR>
nam minus et minus est facies in imagine tristis<BR>
&nbsp;&nbsp;&nbsp;&nbsp;&nbsp;uisaque sunt dictis adnuere ora meis.<BR>
Vera precor fiant timidae praesagia mentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;iustaque, quamuis est, sit minor ira dei.
</P>

<P>
<B>IX. COTYI REGI</B>
</P>

<P>
Regia progenies, cui nobilitatis origo<BR>
&nbsp;&nbsp;&nbsp;&nbsp;&nbsp;nomen in Eumolpi peruenit usque, Coty,<BR>
Fama loquax uestras si iam peruenit ad aures<BR>
&nbsp;&nbsp;&nbsp;&nbsp;&nbsp;me tibi finitimi parte iacere soli,<BR>
supplicis exaudi, iuuenum mitissime, uocem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;quamque potes, profugo&#151;nam potes&#151;adfer opem.<BR>
Me fortuna tibi&#151;de qua quod non queror hoc est&#151;<BR>
&nbsp;&nbsp;&nbsp;&nbsp;&nbsp;tradidit, hoc uno non inimica mihi.<BR>
Excipe naufragium non duro litore nostrum,<BR>
&nbsp;&nbsp;&nbsp;&nbsp;&nbsp;ne fuerit terra tutior unda tua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
Regia, crede mihi, res est succurrere lapsis<BR>
&nbsp;&nbsp;&nbsp;&nbsp;&nbsp;conuenit et tanto quantus es ipse uiro.<BR>
Fortunam decet hoc istam, quae maxima cum sit,<BR>
&nbsp;&nbsp;&nbsp;&nbsp;&nbsp;esse potest animo uix tamen aequa tuo.<BR>
Conspicitur numquam meliore potentia causa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;quam quotiens uanas non sinit esse preces.<BR>
Hoc nitor iste tui generis desiderat, hoc est<BR>
&nbsp;&nbsp;&nbsp;&nbsp;&nbsp;a superis ortae nobilitatis opus.<BR>
Hoc tibi et Eumolpus, generis clarissimus auctor,<BR>
&nbsp;&nbsp;&nbsp;&nbsp;&nbsp;et prior Eumolpo suadet Erichthonius.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Hoc tecum commune deo est quod uterque rogati<BR>
&nbsp;&nbsp;&nbsp;&nbsp;&nbsp;supplicibus uestris ferre soletis opem.<BR>
Numquid erit quare solito dignemur honore<BR>
&nbsp;&nbsp;&nbsp;&nbsp;&nbsp;numina, si demas uelle iuuare deos?<BR>
Iuppiter oranti surdas si praebeat auris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;uictima pro templo cur cadat icta Iouis?<BR>
Si pacem nullam pontus mihi praestet eunti,<BR>
&nbsp;&nbsp;&nbsp;&nbsp;&nbsp;inrita Neptuno cur ego tura feram?<BR>
Vana laborantis si fallat arua coloni,<BR>
&nbsp;&nbsp;&nbsp;&nbsp;&nbsp;accipiat grauidae cur suis exta Ceres?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
Nec dabit intonso iugulum caper hostia Baccho,<BR>
&nbsp;&nbsp;&nbsp;&nbsp;&nbsp;musta sub adducto si pede nulla fluent.<BR>
Caesar ut imperii moderetur frena precamur,<BR>
&nbsp;&nbsp;&nbsp;&nbsp;&nbsp;tam bene quod patriae consulit ille suae.<BR>
Vtilitas igitur magnos hominesque deosque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;efficit auxiliis quoque fauente suis.<BR>
Tu quoque fac prosis intra tua castra iacenti,<BR>
&nbsp;&nbsp;&nbsp;&nbsp;&nbsp;o Coty, progenies digna parente tuo.<BR>
Conueniens homini est hominem seruare uoluptas<BR>
&nbsp;&nbsp;&nbsp;&nbsp;&nbsp;et melius nulla quaeritur arte fauor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
Quis non Antiphaten Laestrygona deuouet aut quis<BR>
&nbsp;&nbsp;&nbsp;&nbsp;&nbsp;munifici mores improbat Alcinoi?<BR>
Non tibi Cassandreus pater est gentisue Pheraeae<BR>
&nbsp;&nbsp;&nbsp;&nbsp;&nbsp;quiue repertorem torruit arte sua,<BR>
sed quam Marte ferox et uinci nescius armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;tam numquam facta pace cruoris amans.<BR>
Adde quod ingenuas didicisse fideliter artes<BR>
&nbsp;&nbsp;&nbsp;&nbsp;&nbsp;emollit mores nec sinit esse feros.<BR>
Nec regum quisquam magis est instructus ab illis<BR>
&nbsp;&nbsp;&nbsp;&nbsp;&nbsp;mitibus aut studiis tempora plura dedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
Carmina testantur quae, si tua nomina demas,<BR>
&nbsp;&nbsp;&nbsp;&nbsp;&nbsp;Threicium iuuenem composuisse negem.<BR>
Neue sub hoc tractu uates foret unicus Orpheus,<BR>
&nbsp;&nbsp;&nbsp;&nbsp;&nbsp;Bistonis ingenio terra superba tuo est.<BR>
Vtque tibi est animus, cum res ita postulat, arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;sumere et hostili tingere caede manum,<BR>
atque ut es excusso iaculum torquere lacerto<BR>
&nbsp;&nbsp;&nbsp;&nbsp;&nbsp;collaque uelocis flectere doctus equi,<BR>
tempora sic data sunt studiis ubi iusta paternis<BR>
&nbsp;&nbsp;&nbsp;&nbsp;&nbsp;atque suis humeris forte quieuit opus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
ne tua marcescant per inertis otia somnos,<BR>
&nbsp;&nbsp;&nbsp;&nbsp;&nbsp;lucida Pieria tendis in astra uia.<BR>
Haec quoque res aliquid tecum mihi foederis adfert:<BR>
&nbsp;&nbsp;&nbsp;&nbsp;&nbsp;eiusdem sacri cultor uterque sumus.<BR>
Ad uatem uates orantia brachia tendo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;terra sit exiliis ut tua fida meis.<BR>
Non ego caede nocens in Ponti litora ueni<BR>
&nbsp;&nbsp;&nbsp;&nbsp;&nbsp;mixtaue sunt nostra dira uenena manu,<BR>
nec mea subiecta conuicta est gemma tabella<BR>
&nbsp;&nbsp;&nbsp;&nbsp;&nbsp;mendacem linis inposuisse notam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
Nec quicquam, quod lege uetor committere, feci:<BR>
&nbsp;&nbsp;&nbsp;&nbsp;&nbsp;est tamen his grauior noxa fatenda mihi.<BR>
Neue roges quae sit, stultam conscripsimus Artem.<BR>
&nbsp;&nbsp;&nbsp;&nbsp;&nbsp;Innocuas nobis haec uetat esse manus.<BR>
Ecquid praeterea peccarim quaerere noli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;ut lateat sola culpa sub Arte mea.<BR>
Quicquid id est, habuit moderatam uindicis iram,<BR>
&nbsp;&nbsp;&nbsp;&nbsp;&nbsp;qui nisi natalem nil mihi dempsit humum.<BR>
Hac quoniam careo, tua nunc uicinia praestet,<BR>
&nbsp;&nbsp;&nbsp;&nbsp;&nbsp;inuiso possim tutus ut esse loco.
</P>

<P>
<B>X. MACRO</B>
</P>

<P>
Ecquid ab impressae cognoscis imagine cerae<BR>
&nbsp;&nbsp;&nbsp;&nbsp;&nbsp;haec tibi Nasonem scribere uerba, Macer,<BR>
auctorisque sui si non est anulus index,<BR>
&nbsp;&nbsp;&nbsp;&nbsp;&nbsp;cognitane est nostra littera facta manu?<BR>
An tibi notitiam mora temporis eripit horum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;nec repetunt oculi signa uetusta tui?<BR>
Sis licet oblitus pariter gemmaeque manusque,<BR>
&nbsp;&nbsp;&nbsp;&nbsp;&nbsp;exciderit tantum ne tibi cura mei.<BR>
Quam tu uel longi debes conuictibus aeui,<BR>
&nbsp;&nbsp;&nbsp;&nbsp;&nbsp;uel mea quod coniunx non aliena tibi est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
uel studiis quibus es quam nos sapientius usus,<BR>
&nbsp;&nbsp;&nbsp;&nbsp;&nbsp;utque decet, nulla factus es Arte nocens.<BR>
Tu canis aeterno quicquid restabat Homero,<BR>
&nbsp;&nbsp;&nbsp;&nbsp;&nbsp;ne careant summa Troica bella manu.<BR>
Naso parum prudens Artem dum tradit amandi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;doctrinae pretium triste magister habet.<BR>
Sunt tamen inter se communia sacra poetis,<BR>
&nbsp;&nbsp;&nbsp;&nbsp;&nbsp;diuersum quamuis quisque sequamur iter.<BR>
Quorum te memorem, quamquam procul absumus, esse<BR>
&nbsp;&nbsp;&nbsp;&nbsp;&nbsp;suspicor et casus uelle leuare meos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Te duce magnificas Asiae perspeximus urbes,<BR>
&nbsp;&nbsp;&nbsp;&nbsp;&nbsp;Trinacris est oculis te duce uisa meis;<BR>
uidimus Aetnaea caelum splendescere flamma,<BR>
&nbsp;&nbsp;&nbsp;&nbsp;&nbsp;subpositus monti quam uomit ore gigans<BR>
Hennaeosque lacus et olentia stagna Palici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;quamque suis Cyanen miscet Anapus aquis.<BR>
Nec procul hinc nympha est quae, dum fugit Elidis amnem,<BR>
&nbsp;&nbsp;&nbsp;&nbsp;&nbsp;tecta sub aequorea nunc quoque currit aqua.<BR>
Hic mihi labentis pars anni magna peracta est.<BR>
&nbsp;&nbsp;&nbsp;&nbsp;&nbsp;Eheu! quam dispar est locus ille Getis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
Et quota pars haec sunt rerum quas uidimus ambo,<BR>
&nbsp;&nbsp;&nbsp;&nbsp;&nbsp;te mihi iucundas efficiente uias,<BR>
seu rate caeruleas picta sulcauimus undas,<BR>
&nbsp;&nbsp;&nbsp;&nbsp;&nbsp;esseda nos agili siue tulere rota.<BR>
Saepe breuis nobis uicibus uia uisa loquendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;pluraque, si numeres, uerba fuere gradu.<BR>
Saepe dies sermone minor fuit inque loquendum<BR>
&nbsp;&nbsp;&nbsp;&nbsp;&nbsp;tarda per aestiuos defuit hora dies.<BR>
Est aliquid casus pariter timuisse marinos<BR>
&nbsp;&nbsp;&nbsp;&nbsp;&nbsp;iunctaque ad aequoreos uota tulisse deos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
et modo res egisse simul, modo rursus ab illis,<BR>
&nbsp;&nbsp;&nbsp;&nbsp;&nbsp;quorum non pudeat, posse referre iocos.<BR>
Haec tibi cum subeant, absim licet, omnibus annis<BR>
&nbsp;&nbsp;&nbsp;&nbsp;&nbsp;ante tuos oculos, ut modo uisus, ero.<BR>
Ipse quidem certe cum sim sub cardine mundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;qui semper liquidis altior extat aquis,<BR>
te tamen intueor, quo solo pectore possum,<BR>
&nbsp;&nbsp;&nbsp;&nbsp;&nbsp;et tecum gelido saepe sub axe loquor.<BR>
Hic es et ignoras et ades celeberrimus absens<BR>
&nbsp;&nbsp;&nbsp;&nbsp;&nbsp;inque Getas media iussus ab Vrbe uenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
Redde uicem et, quoniam regio felicior ista est,<BR>
&nbsp;&nbsp;&nbsp;&nbsp;&nbsp;istic me memori pectore semper habe.
</P>

<P>
<B>XI. RVFO</B>
</P>

<P>
Hoc tibi, Rufe, breui properatum tempore mittit<BR>
&nbsp;&nbsp;&nbsp;&nbsp;&nbsp;Naso, parum faustae conditor Artis, opus,<BR>
ut, quamquam longe toto sumus orbe remoti,<BR>
&nbsp;&nbsp;&nbsp;&nbsp;&nbsp;scire tamen possis nos meminisse tui.<BR>
Nominis ante mei uenient obliuia nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;pectore quam pietas sit tua pulsa meo,<BR>
et prius hanc animam uacuas reddemus in auras<BR>
&nbsp;&nbsp;&nbsp;&nbsp;&nbsp;quam fiat meriti gratia uana tui.<BR>
Grande uoco lacrimas meritum quibus ora rigabas,<BR>
&nbsp;&nbsp;&nbsp;&nbsp;&nbsp;cum mea concreto sicca dolore forent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
Grande uoco meritum maestae solacia mentis,<BR>
&nbsp;&nbsp;&nbsp;&nbsp;&nbsp;cum pariter nobis illa tibique dares.<BR>
Sponte quidem per seque mea est laudabilis uxor,<BR>
&nbsp;&nbsp;&nbsp;&nbsp;&nbsp;admonitu melior fit tamen illa tuo.<BR>
Namque, quod Hermionae Castor fuit, Hector Iuli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;hoc ego te laetor coniugis esse meae.<BR>
Quae, ne dissimilis tibi sit probitate, laborat<BR>
&nbsp;&nbsp;&nbsp;&nbsp;&nbsp;seque tui uita sanguinis esse probat.<BR>
Ergo, quod fuerat stimulis factura sine ullis,<BR>
&nbsp;&nbsp;&nbsp;&nbsp;&nbsp;plenius auctorem te quoque nancta facit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
Acer et ad palmae per se cursurus honores,<BR>
&nbsp;&nbsp;&nbsp;&nbsp;&nbsp;si tamen horteris, fortius ibit equus.<BR>
Adde quod absentis cura mandata fideli<BR>
&nbsp;&nbsp;&nbsp;&nbsp;&nbsp;perficis et nullum ferre grauaris onus.<BR>
O, referant grates, quoniam non possumus ipsi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;di tibi, qui referent, si pia facta uident,<BR>
sufficiatque diu corpus quoque moribus istis,<BR>
&nbsp;&nbsp;&nbsp;&nbsp;&nbsp;maxima Fundani gloria, Rufe, soli!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
