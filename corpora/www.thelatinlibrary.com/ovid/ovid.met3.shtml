<html>
	<head>
		<title>
			Ovid: Metamorposes III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER TERTIVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;Iamque deus posita fallacis imagine tauri<BR>
se confessus erat Dictaeaque rura tenebat,<BR>
cum pater ignarus Cadmo perquirere raptam<BR>
imperat et poenam, si non invenerit, addit<BR>
exilium, facto pius et sceleratus eodem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
orbe pererrato (quis enim deprendere possit<BR>
furta Iovis?) profugus patriamque iramque parentis<BR>
vitat Agenorides Phoebique oracula supplex<BR>
consulit et, quae sit tellus habitanda, requirit.<BR>
'bos tibi' Phoebus ait 'solis occurret in arvis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
nullum passa iugum curvique inmunis aratri.<BR>
hac duce carpe vias et, qua requieverit herba,<BR>
moenia fac condas Boeotiaque illa vocato.'<BR>
vix bene Castalio Cadmus descenderat antro,<BR>
incustoditam lente videt ire iuvencam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
nullum servitii signum cervice gerentem.<BR>
subsequitur pressoque legit vestigia gressu<BR>
auctoremque viae Phoebum taciturnus adorat.<BR>
iam vada Cephisi Panopesque evaserat arva:<BR>
bos stetit et tollens speciosam cornibus altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 20</FONT><BR>
ad caelum frontem mugitibus inpulit auras<BR>
atque ita respiciens comites sua terga sequentis<BR>
procubuit teneraque latus submisit in herba.<BR>
Cadmus agit grates peregrinaeque oscula terrae<BR>
figit et ignotos montes agrosque salutat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
&nbsp;&nbsp;&nbsp;&nbsp;&nbsp;Sacra Iovi facturus erat: iubet ire ministros<BR>
et petere e vivis libandas fontibus undas.<BR>
silva vetus stabat nulla violata securi,<BR>
et specus in media virgis ac vimine densus<BR>
efficiens humilem lapidum conpagibus arcum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
uberibus fecundus aquis; ubi conditus antro<BR>
Martius anguis erat, cristis praesignis et auro;<BR>
igne micant oculi, corpus tumet omne venenis,<BR>
tresque vibrant linguae, triplici stant ordine dentes.<BR>
quem postquam Tyria lucum de gente profecti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
infausto tetigere gradu, demissaque in undas<BR>
urna dedit sonitum, longo caput extulit antro<BR>
caeruleus serpens horrendaque sibila misit.<BR>
effluxere urnae manibus sanguisque reliquit<BR>
corpus et attonitos subitus tremor occupat artus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
ille volubilibus squamosos nexibus orbes<BR>
torquet et inmensos saltu sinuatur in arcus<BR>
ac media plus parte leves erectus in auras<BR>
despicit omne nemus tantoque est corpore, quanto,<BR>
si totum spectes, geminas qui separat arctos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
nec mora, Phoenicas, sive illi tela parabant<BR>
sive fugam, sive ipse timor prohibebat utrumque,<BR>
occupat: hos morsu, longis conplexibus illos,<BR>
hos necat adflati funesta tabe veneni.<BR>
&nbsp;&nbsp;&nbsp;&nbsp;&nbsp;Fecerat exiguas iam sol altissimus umbras:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
quae mora sit sociis, miratur Agenore natus<BR>
vestigatque viros. tegumen derepta leoni<BR>
pellis erat, telum splendenti lancea ferro<BR>
et iaculum teloque animus praestantior omni.<BR>
ut nemus intravit letataque corpora vidit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
victoremque supra spatiosi tergoris hostem<BR>
tristia sanguinea lambentem vulnera lingua,<BR>
'aut ultor vestrae, fidissima pectora, mortis,<BR>
aut comes' inquit 'ero.' dixit dextraque molarem<BR>
sustulit et magnum magno conamine misit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
illius inpulsu cum turribus ardua celsis<BR>
moenia mota forent, serpens sine vulnere mansit<BR>
loricaeque modo squamis defensus et atrae<BR>
duritia pellis validos cute reppulit ictus;<BR>
at non duritia iaculum quoque vicit eadem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
quod medio lentae spinae curvamine fixum<BR>
constitit et totum descendit in ilia ferrum.<BR>
ille dolore ferox caput in sua terga retorsit<BR>
vulneraque adspexit fixumque hastile momordit,<BR>
idque ubi vi multa partem labefecit in omnem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
vix tergo eripuit; ferrum tamen ossibus haesit.<BR>
tum vero postquam solitas accessit ad iras<BR>
causa recens, plenis tumuerunt guttura venis,<BR>
spumaque pestiferos circumfluit albida rictus,<BR>
terraque rasa sonat squamis, quique halitus exit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
ore niger Stygio, vitiatas inficit auras.<BR>
ipse modo inmensum spiris facientibus orbem<BR>
cingitur, interdum longa trabe rectior adstat,<BR>
inpete nunc vasto ceu concitus imbribus amnis<BR>
fertur et obstantis proturbat pectore silvas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
cedit Agenorides paulum spolioque leonis<BR>
sustinet incursus instantiaque ora retardat<BR>
cuspide praetenta: furit ille et inania duro<BR>
vulnera dat ferro figitque in acumine dentes.<BR>
iamque venenifero sanguis manare palato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
coeperat et virides adspergine tinxerat herbas;<BR>
sed leve vulnus erat, quia se retrahebat ab ictu<BR>
laesaque colla dabat retro plagamque sedere<BR>
cedendo arcebat nec longius ire sinebat,<BR>
donec Agenorides coniectum in guttura ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
usque sequens pressit, dum retro quercus eunti<BR>
obstitit et fixa est pariter cum robore cervix.<BR>
pondere serpentis curvata est arbor et ima<BR>
parte flagellari gemuit sua robora caudae.<BR>
&nbsp;&nbsp;&nbsp;&nbsp;&nbsp;Dum spatium victor victi considerat hostis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
vox subito audita est; neque erat cognoscere promptum,<BR>
unde, sed audita est: 'quid, Agenore nate, peremptum<BR>
serpentem spectas? et tu spectabere serpens.'<BR>
ille diu pavidus pariter cum mente colorem<BR>
perdiderat, gelidoque comae terrore rigebant:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
ecce viri fautrix superas delapsa per auras<BR>
Pallas adest motaeque iubet supponere terrae<BR>
vipereos dentes, populi incrementa futuri.<BR>
paret et, ut presso sulcum patefecit aratro,<BR>
spargit humi iussos, mortalia semina, dentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
inde (fide maius) glaebae coepere moveri,<BR>
primaque de sulcis acies adparuit hastae,<BR>
tegmina mox capitum picto nutantia cono,<BR>
mox umeri pectusque onerataque bracchia telis<BR>
exsistunt, crescitque seges clipeata virorum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
sic, ubi tolluntur festis aulaea theatris,<BR>
surgere signa solent primumque ostendere vultus,<BR>
cetera paulatim, placidoque educta tenore<BR>
tota patent imoque pedes in margine ponunt.<BR>
&nbsp;&nbsp;&nbsp;&nbsp;&nbsp;Territus hoste novo Cadmus capere arma parabat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
'ne cape!' de populo, quem terra creaverat, unus<BR>
exclamat 'nec te civilibus insere bellis!'<BR>
atque ita terrigenis rigido de fratribus unum<BR>
comminus ense ferit, iaculo cadit eminus ipse;<BR>
hunc quoque qui leto dederat, non longius illo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
vivit et exspirat, modo quas acceperat auras,<BR>
exemploque pari furit omnis turba, suoque<BR>
Marte cadunt subiti per mutua vulnera fratres.<BR>
iamque brevis vitae spatium sortita iuventus<BR>
sanguineam tepido plangebat pectore matrem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
quinque superstitibus, quorum fuit unus Echion.<BR>
is sua iecit humo monitu Tritonidis arma<BR>
fraternaeque fidem pacis petiitque deditque:<BR>
hos operis comites habuit Sidonius hospes,<BR>
cum posuit iussus Phoebeis sortibus urbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
&nbsp;&nbsp;&nbsp;&nbsp;&nbsp;Iam stabant Thebae, poteras iam, Cadme, videri<BR>
exilio felix: soceri tibi Marsque Venusque<BR>
contigerant; huc adde genus de coniuge tanta,<BR>
tot natos natasque et, pignora cara, nepotes,<BR>
hos quoque iam iuvenes; sed scilicet ultima semper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
exspectanda dies hominis, dicique beatus<BR>
ante obitum nemo supremaque funera debet.<BR>
&nbsp;&nbsp;&nbsp;&nbsp;&nbsp;Prima nepos inter tot res tibi, Cadme, secundas<BR>
causa fuit luctus, alienaque cornua fronti<BR>
addita, vosque, canes satiatae sanguine erili.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
at bene si quaeras, Fortunae crimen in illo,<BR>
non scelus invenies; quod enim scelus error habebat?<BR>
&nbsp;&nbsp;&nbsp;&nbsp;&nbsp;Mons erat infectus variarum caede ferarum,<BR>
iamque dies medius rerum contraxerat umbras<BR>
et sol ex aequo meta distabat utraque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
cum iuvenis placido per devia lustra vagantes<BR>
participes operum conpellat Hyantius ore:<BR>
'lina madent, comites, ferrumque cruore ferarum,<BR>
fortunaeque dies habuit satis; altera lucem<BR>
cum croceis invecta rotis Aurora reducet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
propositum repetemus opus: nunc Phoebus utraque<BR>
distat idem meta finditque vaporibus arva.<BR>
sistite opus praesens nodosaque tollite lina!'<BR>
iussa viri faciunt intermittuntque laborem.<BR>
&nbsp;&nbsp;&nbsp;&nbsp;&nbsp;Vallis erat piceis et acuta densa cupressu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
nomine Gargaphie succinctae sacra Dianae,<BR>
cuius in extremo est antrum nemorale recessu<BR>
arte laboratum nulla: simulaverat artem<BR>
ingenio natura suo; nam pumice vivo<BR>
et levibus tofis nativum duxerat arcum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
fons sonat a dextra tenui perlucidus unda,<BR>
margine gramineo patulos incinctus hiatus.<BR>
hic dea silvarum venatu fessa solebat<BR>
virgineos artus liquido perfundere rore.<BR>
quo postquam subiit, nympharum tradidit uni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
armigerae iaculum pharetramque arcusque retentos,<BR>
altera depositae subiecit bracchia pallae,<BR>
vincla duae pedibus demunt; nam doctior illis<BR>
Ismenis Crocale sparsos per colla capillos<BR>
colligit in nodum, quamvis erat ipsa solutis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
excipiunt laticem Nepheleque Hyaleque Rhanisque<BR>
et Psecas et Phiale funduntque capacibus urnis.<BR>
dumque ibi perluitur solita Titania lympha,<BR>
ecce nepos Cadmi dilata parte laborum<BR>
per nemus ignotum non certis passibus errans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
pervenit in lucum: sic illum fata ferebant.<BR>
qui simul intravit rorantia fontibus antra,<BR>
sicut erant, nudae viso sua pectora nymphae<BR>
percussere viro subitisque ululatibus omne<BR>
inplevere nemus circumfusaeque Dianam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
corporibus texere suis; tamen altior illis<BR>
ipsa dea est colloque tenus supereminet omnis.<BR>
qui color infectis adversi solis ab ictu<BR>
nubibus esse solet aut purpureae Aurorae,<BR>
is fuit in vultu visae sine veste Dianae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
quae, quamquam comitum turba est stipata suarum,<BR>
in latus obliquum tamen adstitit oraque retro<BR>
flexit et, ut vellet promptas habuisse sagittas,<BR>
quas habuit sic hausit aquas vultumque virilem<BR>
perfudit spargensque comas ultricibus undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
addidit haec cladis praenuntia verba futurae:<BR>
'nunc tibi me posito visam velamine narres,<BR>
si poteris narrare, licet!' nec plura minata<BR>
dat sparso capiti vivacis cornua cervi,<BR>
dat spatium collo summasque cacuminat aures&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
cum pedibusque manus, cum longis bracchia mutat<BR>
cruribus et velat maculoso vellere corpus;<BR>
additus et pavor est: fugit Autonoeius heros<BR>
et se tam celerem cursu miratur in ipso.<BR>
ut vero vultus et cornua vidit in unda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
'me miserum!' dicturus erat: vox nulla secuta est!<BR>
ingemuit: vox illa fuit, lacrimaeque per ora<BR>
non sua fluxerunt; mens tantum pristina mansit.<BR>
quid faciat? repetatne domum et regalia tecta<BR>
an lateat silvis? pudor hoc, timor inpedit illud.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
&nbsp;&nbsp;&nbsp;&nbsp;&nbsp;Dum dubitat, videre canes, primique Melampus<BR>
Ichnobatesque sagax latratu signa dedere,<BR>
Cnosius Ichnobates, Spartana gente Melampus.<BR>
inde ruunt alii rapida velocius aura,<BR>
Pamphagos et Dorceus et Oribasos, Arcades omnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
Nebrophonosque valens et trux cum Laelape Theron<BR>
et pedibus Pterelas et naribus utilis Agre<BR>
Hylaeusque ferox nuper percussus ab apro<BR>
deque lupo concepta Nape pecudesque secuta<BR>
Poemenis et natis comitata Harpyia duobus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
et substricta gerens Sicyonius ilia Ladon<BR>
et Dromas et Canache Sticteque et Tigris et Alce<BR>
et niveis Leucon et villis Asbolos atris<BR>
praevalidusque Lacon et cursu fortis Aello<BR>
et Thoos et Cyprio velox cum fratre Lycisce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
et nigram medio frontem distinctus ab albo<BR>
Harpalos et Melaneus hirsutaque corpore Lachne<BR>
et patre Dictaeo, sed matre Laconide nati<BR>
Labros et Argiodus et acutae vocis Hylactor<BR>
quosque referre mora est: ea turba cupidine praedae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
per rupes scopulosque adituque carentia saxa,<BR>
quaque est difficilis quaque est via nulla, sequuntur.<BR>
ille fugit per quae fuerat loca saepe secutus,<BR>
heu! famulos fugit ipse suos. clamare libebat:<BR>
'Actaeon ego sum: dominum cognoscite vestrum!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
verba animo desunt; resonat latratibus aether.<BR>
prima Melanchaetes in tergo vulnera fecit,<BR>
proxima Theridamas, Oresitrophos haesit in armo:<BR>
tardius exierant, sed per conpendia montis<BR>
anticipata via est; dominum retinentibus illis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
cetera turba coit confertque in corpore dentes.<BR>
iam loca vulneribus desunt; gemit ille sonumque,<BR>
etsi non hominis, quem non tamen edere possit<BR>
cervus, habet maestisque replet iuga nota querellis<BR>
et genibus pronis supplex similisque roganti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
circumfert tacitos tamquam sua bracchia vultus.<BR>
at comites rapidum solitis hortatibus agmen<BR>
ignari instigant oculisque Actaeona quaerunt<BR>
et velut absentem certatim Actaeona clamant<BR>
(ad nomen caput ille refert) et abesse queruntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
nec capere oblatae segnem spectacula praedae.<BR>
vellet abesse quidem, sed adest; velletque videre,<BR>
non etiam sentire canum fera facta suorum.<BR>
undique circumstant, mersisque in corpore rostris<BR>
dilacerant falsi dominum sub imagine cervi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 250</FONT><BR>
nec nisi finita per plurima vulnera vita<BR>
ira pharetratae fertur satiata Dianae.<BR>
&nbsp;&nbsp;&nbsp;&nbsp;&nbsp;Rumor in ambiguo est; aliis violentior aequo<BR>
visa dea est, alii laudant dignamque severa<BR>
virginitate vocant: pars invenit utraque causas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
sola Iovis coniunx non tam, culpetne probetne,<BR>
eloquitur, quam clade domus ab Agenore ductae<BR>
gaudet et a Tyria collectum paelice transfert<BR>
in generis socios odium; subit ecce priori<BR>
causa recens, gravidamque dolet de semine magni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
esse Iovis Semelen; dum linguam ad iurgia solvit,<BR>
'profeci quid enim totiens per iurgia?' dixit,<BR>
'ipsa petenda mihi est; ipsam, si maxima Iuno<BR>
rite vocor, perdam, si me gemmantia dextra<BR>
sceptra tenere decet, si sum regina Iovisque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
et soror et coniunx, certe soror. at, puto, furto est<BR>
contenta, et thalami brevis est iniuria nostri.<BR>
concipit++id derat++manifestaque crimina pleno<BR>
fert utero et mater, quod vix mihi contigit, uno<BR>
de Iove vult fieri: tanta est fiducia formae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
fallat eam faxo; nec sum Saturnia, si non<BR>
ab Iove mersa suo Stygias penetrabit in undas.'<BR>
&nbsp;&nbsp;&nbsp;&nbsp;&nbsp;Surgit ab his solio fulvaque recondita nube<BR>
limen adit Semeles nec nubes ante removit<BR>
quam simulavit anum posuitque ad tempora canos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
sulcavitque cutem rugis et curva trementi<BR>
membra tulit passu; vocem quoque fecit anilem,<BR>
ipsaque erat Beroe, Semeles Epidauria nutrix.<BR>
ergo ubi captato sermone diuque loquendo<BR>
ad nomen venere Iovis, suspirat et 'opto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
Iuppiter ut sit' ait; 'metuo tamen omnia: multi<BR>
nomine divorum thalamos iniere pudicos.<BR>
nec tamen esse Iovem satis est: det pignus amoris,<BR>
si modo verus is est; quantusque et qualis ab alta<BR>
Iunone excipitur, tantus talisque, rogato,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
det tibi conplexus suaque ante insignia sumat!'<BR>
&nbsp;&nbsp;&nbsp;&nbsp;&nbsp;Talibus ignaram Iuno Cadmeida dictis<BR>
formarat: rogat illa Iovem sine nomine munus.<BR>
cui deus 'elige!' ait 'nullam patiere repulsam,<BR>
quoque magis credas, Stygii quoque conscia sunto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
numina torrentis: timor et deus ille deorum est.'<BR>
laeta malo nimiumque potens perituraque amantis<BR>
obsequio Semele 'qualem Saturnia' dixit<BR>
'te solet amplecti, Veneris cum foedus initis,<BR>
da mihi te talem!' voluit deus ora loquentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
opprimere: exierat iam vox properata sub auras.<BR>
ingemuit; neque enim non haec optasse, neque ille<BR>
non iurasse potest. ergo maestissimus altum<BR>
aethera conscendit vultuque sequentia traxit<BR>
nubila, quis nimbos inmixtaque fulgura ventis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
addidit et tonitrus et inevitabile fulmen;<BR>
qua tamen usque potest, vires sibi demere temptat<BR>
nec, quo centimanum deiecerat igne Typhoea,<BR>
nunc armatur eo: nimium feritatis in illo est.<BR>
est aliud levius fulmen, cui dextra cyclopum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
saevitiae flammaeque minus, minus addidit irae:<BR>
tela secunda vocant superi; capit illa domumque<BR>
intrat Agenoream. corpus mortale tumultus<BR>
non tulit aetherios donisque iugalibus arsit.<BR>
inperfectus adhuc infans genetricis ab alvo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
eripitur patrioque tener (si credere dignum est)<BR>
insuitur femori maternaque tempora conplet.<BR>
furtim illum primis Ino matertera cunis<BR>
educat, inde datum nymphae Nyseides antris<BR>
occuluere suis lactisque alimenta dedere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
&nbsp;&nbsp;&nbsp;&nbsp;&nbsp;Dumque ea per terras fatali lege geruntur<BR>
tutaque bis geniti sunt incunabula Bacchi,<BR>
forte Iovem memorant diffusum nectare curas<BR>
seposuisse graves vacuaque agitasse remissos<BR>
cum Iunone iocos et 'maior vestra profecto est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
quam quae contingit maribus' dixisse 'voluptas.'<BR>
illa negat. placuit quae sit sententia docti<BR>
quaerere Tiresiae: Venus huic erat utraque nota.<BR>
nam duo magnorum viridi coeuntia silva<BR>
corpora serpentum baculi violaverat ictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
deque viro factus (mirabile) femina septem<BR>
egerat autumnos; octavo rursus eosdem<BR>
vidit, et 'est vestrae si tanta potentia plagae'<BR>
dixit, 'ut auctoris sortem in contraria mutet,<BR>
nunc quoque vos feriam.' percussis anguibus isdem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
forma prior rediit, genetivaque venit imago.<BR>
arbiter hic igitur sumptus de lite iocosa<BR>
dicta Iovis firmat: gravius Saturnia iusto<BR>
nec pro materia fertur doluisse suique<BR>
iudicis aeterna damnavit lumina nocte;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
at pater omnipotens (neque enim licet inrita cuiquam<BR>
facta dei fecisse deo) pro lumine adempto<BR>
scire futura dedit poenamque levavit honore.<BR>
&nbsp;&nbsp;&nbsp;&nbsp;&nbsp;Ille per Aonias fama celeberrimus urbes<BR>
inreprehensa dabat populo responsa petenti;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
prima fide vocisque ratae temptamina sumpsit<BR>
caerula Liriope, quam quondam flumine curvo<BR>
inplicuit clausaeque suis Cephisos in undis<BR>
vim tulit: enixa est utero pulcherrima pleno<BR>
infantem nymphe, iam tunc qui posset amari,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
Narcissumque vocat. de quo consultus, an esset<BR>
tempora maturae visurus longa senectae,<BR>
fatidicus vates 'si se non noverit' inquit.<BR>
vana diu visa est vox auguris: exitus illam<BR>
resque probat letique genus novitasque furoris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
namque ter ad quinos unum Cephisius annum<BR>
addiderat poteratque puer iuvenisque videri:<BR>
multi illum iuvenes, multae cupiere puellae;<BR>
sed fuit in tenera tam dura superbia forma,<BR>
nulli illum iuvenes, nullae tetigere puellae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
adspicit hunc trepidos agitantem in retia cervos<BR>
vocalis nymphe, quae nec reticere loquenti<BR>
nec prior ipsa loqui didicit, resonabilis Echo.<BR>
&nbsp;&nbsp;&nbsp;&nbsp;&nbsp;Corpus adhuc Echo, non vox erat et tamen usum<BR>
garrula non alium, quam nunc habet, oris habebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
reddere de multis ut verba novissima posset.<BR>
fecerat hoc Iuno, quia, cum deprendere posset<BR>
sub Iove saepe suo nymphas in monte iacentis,<BR>
illa deam longo prudens sermone tenebat,<BR>
dum fugerent nymphae. postquam hoc Saturnia sensit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
'huius' ait 'linguae, qua sum delusa, potestas<BR>
parva tibi dabitur vocisque brevissimus usus,'<BR>
reque minas firmat. tantum haec in fine loquendi<BR>
ingeminat voces auditaque verba reportat.<BR>
ergo ubi Narcissum per devia rura vagantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
vidit et incaluit, sequitur vestigia furtim,<BR>
quoque magis sequitur, flamma propiore calescit,<BR>
non aliter quam cum summis circumlita taedis<BR>
admotas rapiunt vivacia sulphura flammas.<BR>
o quotiens voluit blandis accedere dictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
et mollis adhibere preces! natura repugnat<BR>
nec sinit, incipiat, sed, quod sinit, illa parata est<BR>
exspectare sonos, ad quos sua verba remittat.<BR>
forte puer comitum seductus ab agmine fido<BR>
dixerat: 'ecquis adest?' et 'adest' responderat Echo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
hic stupet, utque aciem partes dimittit in omnis,<BR>
voce 'veni!' magna clamat: vocat illa vocantem.<BR>
respicit et rursus nullo veniente 'quid' inquit<BR>
'me fugis?' et totidem, quot dixit, verba recepit.<BR>
perstat et alternae deceptus imagine vocis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
'huc coeamus' ait, nullique libentius umquam<BR>
responsura sono 'coeamus' rettulit Echo<BR>
et verbis favet ipsa suis egressaque silva<BR>
ibat, ut iniceret sperato bracchia collo;<BR>
ille fugit fugiensque 'manus conplexibus aufer!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
ante' ait 'emoriar, quam sit tibi copia nostri';<BR>
rettulit illa nihil nisi 'sit tibi copia nostri!'<BR>
spreta latet silvis pudibundaque frondibus ora<BR>
protegit et solis ex illo vivit in antris;<BR>
sed tamen haeret amor crescitque dolore repulsae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
extenuant vigiles corpus miserabile curae<BR>
adducitque cutem macies et in aera sucus<BR>
corporis omnis abit; vox tantum atque ossa supersunt:<BR>
vox manet, ossa ferunt lapidis traxisse figuram.<BR>
inde latet silvis nulloque in monte videtur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
omnibus auditur: sonus est, qui vivit in illa.<BR>
&nbsp;&nbsp;&nbsp;&nbsp;&nbsp;Sic hanc, sic alias undis aut montibus ortas<BR>
luserat hic nymphas, sic coetus ante viriles;<BR>
inde manus aliquis despectus ad aethera tollens<BR>
'sic amet ipse licet, sic non potiatur amato!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
dixerat: adsensit precibus Rhamnusia iustis.<BR>
fons erat inlimis, nitidis argenteus undis,<BR>
quem neque pastores neque pastae monte capellae<BR>
contigerant aliudve pecus, quem nulla volucris<BR>
nec fera turbarat nec lapsus ab arbore ramus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
gramen erat circa, quod proximus umor alebat,<BR>
silvaque sole locum passura tepescere nullo.<BR>
hic puer et studio venandi lassus et aestu<BR>
procubuit faciemque loci fontemque secutus,<BR>
dumque sitim sedare cupit, sitis altera crevit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
dumque bibit, visae correptus imagine formae<BR>
spem sine corpore amat, corpus putat esse, quod umbra est.<BR>
adstupet ipse sibi vultuque inmotus eodem<BR>
haeret, ut e Pario formatum marmore signum;<BR>
spectat humi positus geminum, sua lumina, sidus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
et dignos Baccho, dignos et Apolline crines<BR>
inpubesque genas et eburnea colla decusque<BR>
oris et in niveo mixtum candore ruborem,<BR>
cunctaque miratur, quibus est mirabilis ipse:<BR>
se cupit inprudens et, qui probat, ipse probatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
dumque petit, petitur, pariterque accendit et ardet.<BR>
inrita fallaci quotiens dedit oscula fonti,<BR>
in mediis quotiens visum captantia collum<BR>
bracchia mersit aquis nec se deprendit in illis!<BR>
quid videat, nescit; sed quod videt, uritur illo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
atque oculos idem, qui decipit, incitat error.<BR>
credule, quid frustra simulacra fugacia captas?<BR>
quod petis, est nusquam; quod amas, avertere, perdes!<BR>
ista repercussae, quam cernis, imaginis umbra est:<BR>
nil habet ista sui; tecum venitque manetque;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
tecum discedet, si tu discedere possis!<BR>
&nbsp;&nbsp;&nbsp;&nbsp;&nbsp;Non illum Cereris, non illum cura quietis<BR>
abstrahere inde potest, sed opaca fusus in herba<BR>
spectat inexpleto mendacem lumine formam<BR>
perque oculos perit ipse suos; paulumque levatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
ad circumstantes tendens sua bracchia silvas<BR>
'ecquis, io silvae, crudelius' inquit 'amavit?<BR>
scitis enim et multis latebra opportuna fuistis.<BR>
ecquem, cum vestrae tot agantur saecula vitae,<BR>
qui sic tabuerit, longo meministis in aevo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
et placet et video; sed quod videoque placetque,<BR>
non tamen invenio'++tantus tenet error amantem++<BR>
'quoque magis doleam, nec nos mare separat ingens<BR>
nec via nec montes nec clausis moenia portis;<BR>
exigua prohibemur aqua! cupit ipse teneri:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
nam quotiens liquidis porreximus oscula lymphis,<BR>
hic totiens ad me resupino nititur ore.<BR>
posse putes tangi: minimum est, quod amantibus obstat.<BR>
quisquis es, huc exi! quid me, puer unice, fallis<BR>
quove petitus abis? certe nec forma nec aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
est mea, quam fugias, et amarunt me quoque nymphae!<BR>
spem mihi nescio quam vultu promittis amico,<BR>
cumque ego porrexi tibi bracchia, porrigis ultro,<BR>
cum risi, adrides; lacrimas quoque saepe notavi<BR>
me lacrimante tuas; nutu quoque signa remittis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
et, quantum motu formosi suspicor oris,<BR>
verba refers aures non pervenientia nostras!<BR>
iste ego sum: sensi, nec me mea fallit imago;<BR>
uror amore mei: flammas moveoque feroque.<BR>
quid faciam? roger anne rogem? quid deinde rogabo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
quod cupio mecum est: inopem me copia fecit.<BR>
o utinam a nostro secedere corpore possem!<BR>
votum in amante novum, vellem, quod amamus, abesset.<BR>
iamque dolor vires adimit, nec tempora vitae<BR>
longa meae superant, primoque exstinguor in aevo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
nec mihi mors gravis est posituro morte dolores,<BR>
hic, qui diligitur, vellem diuturnior esset;<BR>
nunc duo concordes anima moriemur in una.'<BR>
&nbsp;&nbsp;&nbsp;&nbsp;&nbsp;Dixit et ad faciem rediit male sanus eandem<BR>
et lacrimis turbavit aquas, obscuraque moto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 475</FONT><BR>
reddita forma lacu est; quam cum vidisset abire,<BR>
'quo refugis? remane nec me, crudelis, amantem<BR>
desere!' clamavit; 'liceat, quod tangere non est,<BR>
adspicere et misero praebere alimenta furori!'<BR>
dumque dolet, summa vestem deduxit ab ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
nudaque marmoreis percussit pectora palmis.<BR>
pectora traxerunt roseum percussa ruborem,<BR>
non aliter quam poma solent, quae candida parte,<BR>
parte rubent, aut ut variis solet uva racemis<BR>
ducere purpureum nondum matura colorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
quae simul adspexit liquefacta rursus in unda,<BR>
non tulit ulterius, sed ut intabescere flavae<BR>
igne levi cerae matutinaeque pruinae<BR>
sole tepente solent, sic attenuatus amore<BR>
liquitur et tecto paulatim carpitur igni;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
et neque iam color est mixto candore rubori,<BR>
nec vigor et vires et quae modo visa placebant,<BR>
nec corpus remanet, quondam quod amaverat Echo.<BR>
quae tamen ut vidit, quamvis irata memorque,<BR>
indoluit, quotiensque puer miserabilis 'eheu'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
dixerat, haec resonis iterabat vocibus 'eheu';<BR>
cumque suos manibus percusserat ille lacertos,<BR>
haec quoque reddebat sonitum plangoris eundem.<BR>
ultima vox solitam fuit haec spectantis in undam:<BR>
'heu frustra dilecte puer!' totidemque remisit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
verba locus, dictoque vale 'vale' inquit et Echo.<BR>
ille caput viridi fessum submisit in herba,<BR>
lumina mors clausit domini mirantia formam:<BR>
tum quoque se, postquam est inferna sede receptus,<BR>
in Stygia spectabat aqua. planxere sorores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
naides et sectos fratri posuere capillos,<BR>
planxerunt dryades; plangentibus adsonat Echo.<BR>
iamque rogum quassasque faces feretrumque parabant:<BR>
nusquam corpus erat; croceum pro corpore florem<BR>
inveniunt foliis medium cingentibus albis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
&nbsp;&nbsp;&nbsp;&nbsp;&nbsp;Cognita res meritam vati per Achaidas urbes<BR>
attulerat famam, nomenque erat auguris ingens;<BR>
spernit Echionides tamen hunc ex omnibus unus<BR>
contemptor superum Pentheus praesagaque ridet<BR>
verba senis tenebrasque et cladem lucis ademptae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
obicit. ille movens albentia tempora canis<BR>
'quam felix esses, si tu quoque luminis huius<BR>
orbus' ait 'fieres, ne Bacchica sacra videres!<BR>
namque dies aderit, quam non procul auguror esse,<BR>
qua novus huc veniat, proles Semeleia, Liber,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
quem nisi templorum fueris dignatus honore,<BR>
mille lacer spargere locis et sanguine silvas<BR>
foedabis matremque tuam matrisque sorores.<BR>
eveniet! neque enim dignabere numen honore,<BR>
meque sub his tenebris nimium vidisse quereris.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
talia dicentem proturbat Echione natus;<BR>
dicta fides sequitur, responsaque vatis aguntur.<BR>
&nbsp;&nbsp;&nbsp;&nbsp;&nbsp;Liber adest, festisque fremunt ululatibus agri:<BR>
turba ruit, mixtaeque viris matresque nurusque<BR>
vulgusque proceresque ignota ad sacra feruntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
'Quis furor, anguigenae, proles Mavortia, vestras<BR>
attonuit mentes?' Pentheus ait; 'aerane tantum<BR>
aere repulsa valent et adunco tibia cornu<BR>
et magicae fraudes, ut, quos non bellicus ensis,<BR>
non tuba terruerit, non strictis agmina telis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
femineae voces et mota insania vino<BR>
obscenique greges et inania tympana vincant?<BR>
vosne, senes, mirer, qui longa per aequora vecti<BR>
hac Tyron, hac profugos posuistis sede penates,<BR>
nunc sinitis sine Marte capi? vosne, acrior aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
o iuvenes, propiorque meae, quos arma tenere,<BR>
non thyrsos, galeaque tegi, non fronde decebat?<BR>
este, precor, memores, qua sitis stirpe creati,<BR>
illiusque animos, qui multos perdidit unus,<BR>
sumite serpentis! pro fontibus ille lacuque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
interiit: at vos pro fama vincite vestra!<BR>
ille dedit leto fortes: vos pellite molles<BR>
et patrium retinete decus! si fata vetabant<BR>
stare diu Thebas, utinam tormenta virique<BR>
moenia diruerent, ferrumque ignisque sonarent!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
essemus miseri sine crimine, sorsque querenda,<BR>
non celanda foret, lacrimaeque pudore carerent;<BR>
at nunc a puero Thebae capientur inermi,<BR>
quem neque bella iuvant nec tela nec usus equorum,<BR>
sed madidus murra crinis mollesque coronae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
purpuraque et pictis intextum vestibus aurum,<BR>
quem quidem ego actutum (modo vos absistite) cogam<BR>
adsumptumque patrem commentaque sacra fateri.<BR>
an satis Acrisio est animi, contemnere vanum<BR>
numen et Argolicas venienti claudere portas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
Penthea terrebit cum totis advena Thebis?<BR>
ite citi' (famulis hoc imperat), 'ite ducemque<BR>
attrahite huc vinctum! iussis mora segnis abesto!'<BR>
hunc avus, hunc Athamas, hunc cetera turba suorum<BR>
corripiunt dictis frustraque inhibere laborant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
acrior admonitu est inritaturque retenta<BR>
et crescit rabies remoraminaque ipsa nocebant:<BR>
sic ego torrentem, qua nil obstabat eunti,<BR>
lenius et modico strepitu decurrere vidi;<BR>
at quacumque trabes obstructaque saxa tenebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
spumeus et fervens et ab obice saevior ibat.<BR>
&nbsp;&nbsp;&nbsp;&nbsp;&nbsp;Ecce cruentati redeunt et, Bacchus ubi esset,<BR>
quaerenti domino Bacchum vidisse negarunt;<BR>
'hunc' dixere 'tamen comitem famulumque sacrorum<BR>
cepimus' et tradunt manibus post terga ligatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
sacra dei quendam Tyrrhena gente secutum.<BR>
adspicit hunc Pentheus oculis, quos ira tremendos<BR>
fecerat, et quamquam poenae vix tempora differt,<BR>
'o periture tuaque aliis documenta dature<BR>
morte,' ait, 'ede tuum nomen nomenque parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
et patriam, morisque novi cur sacra frequentes!'<BR>
ille metu vacuus 'nomen mihi' dixit 'Acoetes,<BR>
patria Maeonia est, humili de plebe parentes.<BR>
non mihi quae duri colerent pater arva iuvenci,<BR>
lanigerosve greges, non ulla armenta reliquit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
pauper et ipse fuit linoque solebat et hamis<BR>
decipere et calamo salientis ducere pisces.<BR>
ars illi sua census erat; cum traderet artem,<BR>
"accipe, quas habeo, studii successor et heres,"<BR>
dixit "opes," moriensque mihi nihil ille reliquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 590</FONT><BR>
praeter aquas: unum hoc possum adpellare paternum.<BR>
mox ego, ne scopulis haererem semper in isdem,<BR>
addidici regimen dextra moderante carinae<BR>
flectere et Oleniae sidus pluviale capellae<BR>
Taygetenque Hyadasque oculis Arctonque notavi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
ventorumque domos et portus puppibus aptos.<BR>
forte petens Delum Chiae telluris ad oras<BR>
adplicor et dextris adducor litora remis<BR>
doque levis saltus udaeque inmittor harenae:<BR>
nox ibi consumpta est; aurora rubescere primo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
coeperat: exsurgo laticesque inferre recentis<BR>
admoneo monstroque viam, quae ducat ad undas;<BR>
ipse quid aura mihi tumulo promittat ab alto<BR>
prospicio comitesque voco repetoque carinam.<BR>
"adsumus en" inquit sociorum primus Opheltes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
utque putat, praedam deserto nactus in agro,<BR>
virginea puerum ducit per litora forma.<BR>
ille mero somnoque gravis titubare videtur<BR>
vixque sequi; specto cultum faciemque gradumque:<BR>
nil ibi, quod credi posset mortale, videbam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
et sensi et dixi sociis: "quod numen in isto<BR>
corpore sit, dubito; sed corpore numen in isto est!<BR>
quisquis es, o faveas nostrisque laboribus adsis;<BR>
his quoque des veniam!" "pro nobis mitte precari!"<BR>
Dictys ait, quo non alius conscendere summas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
ocior antemnas prensoque rudente relabi.<BR>
hoc Libys, hoc flavus, prorae tutela, Melanthus,<BR>
hoc probat Alcimedon et, qui requiemque modumque<BR>
voce dabat remis, animorum hortator, Epopeus,<BR>
hoc omnes alii: praedae tam caeca cupido est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 620</FONT><BR>
"non tamen hanc sacro violari pondere pinum<BR>
perpetiar" dixi: "pars hic mihi maxima iuris"<BR>
inque aditu obsisto: furit audacissimus omni<BR>
de numero Lycabas, qui Tusca pulsus ab urbe<BR>
exilium dira poenam pro caede luebat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
is mihi, dum resto, iuvenali guttura pugno<BR>
rupit et excussum misisset in aequora, si non<BR>
haesissem, quamvis amens, in fune retentus.<BR>
inpia turba probat factum; tum denique Bacchus<BR>
(Bacchus enim fuerat), veluti clamore solutus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
sit sopor aque mero redeant in pectora sensus,<BR>
"quid facitis? quis clamor?" ait "qua, dicite, nautae,<BR>
huc ope perveni? quo me deferre paratis?"<BR>
"pone metum" Proreus, "et quos contingere portus<BR>
ede velis!" dixit; "terra sistere petita."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
"Naxon" ait Liber "cursus advertite vestros!<BR>
illa mihi domus est, vobis erit hospita tellus."<BR>
per mare fallaces perque omnia numina iurant<BR>
sic fore meque iubent pictae dare vela carinae.<BR>
dextera Naxos erat: dextra mihi lintea danti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
"quid facis, o demens? quis te furor," inquit "Acoete,"<BR>
pro se quisque, "tenet? laevam pete!" maxima nutu<BR>
pars mihi significat, pars quid velit ore susurro.<BR>
obstipui "capiat" que "aliquis moderamina!" dixi<BR>
meque ministerio scelerisque artisque removi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 645</FONT><BR>
increpor a cunctis, totumque inmurmurat agmen;<BR>
e quibus Aethalion "te scilicet omnis in uno<BR>
nostra salus posita est!" ait et subit ipse meumque<BR>
explet opus Naxoque petit diversa relicta.<BR>
tum deus inludens, tamquam modo denique fraudem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
senserit, e puppi pontum prospectat adunca<BR>
et flenti similis "non haec mihi litora, nautae,<BR>
promisistis" ait, "non haec mihi terra rogata est!<BR>
quo merui poenam facto? quae gloria vestra est,<BR>
si puerum iuvenes, si multi fallitis unum?"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
iamdudum flebam: lacrimas manus inpia nostras<BR>
ridet et inpellit properantibus aequora remis.<BR>
per tibi nunc ipsum (nec enim praesentior illo<BR>
est deus) adiuro, tam me tibi vera referre<BR>
quam veri maiora fide: stetit aequore puppis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
haud aliter, quam si siccam navale teneret.<BR>
illi admirantes remorum in verbere perstant<BR>
velaque deducunt geminaque ope currere temptant:<BR>
inpediunt hederae remos nexuque recurvo<BR>
serpunt et gravidis distinguunt vela corymbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
ipse racemiferis frontem circumdatus uvis<BR>
pampineis agitat velatam frondibus hastam;<BR>
quem circa tigres simulacraque inania lyncum<BR>
pictarumque iacent fera corpora pantherarum.<BR>
exsiluere viri, sive hoc insania fecit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
sive timor, primusque Medon nigrescere toto<BR>
corpore et expresso spinae curvamine flecti<BR>
incipit. huic Lycabas "in quae miracula" dixit<BR>
"verteris?" et lati rictus et panda loquenti<BR>
naris erat, squamamque cutis durata trahebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
at Libys obstantis dum vult obvertere remos,<BR>
in spatium resilire manus breve vidit et illas<BR>
iam non esse manus, iam pinnas posse vocari.<BR>
alter ad intortos cupiens dare bracchia funes<BR>
bracchia non habuit truncoque repandus in undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
corpore desiluit: falcata novissima cauda est,<BR>
qualia dividuae sinuantur cornua lunae.<BR>
undique dant saltus multaque adspergine rorant<BR>
emerguntque iterum redeuntque sub aequora rursus<BR>
inque chori ludunt speciem lascivaque iactant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
corpora et acceptum patulis mare naribus efflant.<BR>
de modo viginti (tot enim ratis illa ferebat)<BR>
restabam solus: pavidum gelidumque trementi<BR>
corpore vixque meum firmat deus "excute" dicens<BR>
"corde metum Diamque tene!" delatus in illam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
accessi sacris Baccheaque sacra frequento.'<BR>
&nbsp;&nbsp;&nbsp;&nbsp;&nbsp;'Praebuimus longis' Pentheus 'ambagibus aures,'<BR>
inquit 'ut ira mora vires absumere posset.<BR>
praecipitem, famuli, rapite hunc cruciataque diris<BR>
corpora tormentis Stygiae demittite nocti!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>695</FONT><BR>
protinus abstractus solidis Tyrrhenus Acoetes<BR>
clauditur in tectis; et dum crudelia iussae<BR>
instrumenta necis ferrumque ignesque parantur,<BR>
sponte sua patuisse fores lapsasque lacertis<BR>
sponte sua fama est nullo solvente catenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>700</FONT><BR>
&nbsp;&nbsp;&nbsp;&nbsp;&nbsp;Perstat Echionides, nec iam iubet ire, sed ipse<BR>
vadit, ubi electus facienda ad sacra Cithaeron<BR>
cantibus et clara bacchantum voce sonabat.<BR>
ut fremit acer equus, cum bellicus aere canoro<BR>
signa dedit tubicen pugnaeque adsumit amorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
Penthea sic ictus longis ululatibus aether<BR>
movit, et audito clamore recanduit ira.<BR>
&nbsp;&nbsp;&nbsp;&nbsp;&nbsp;Monte fere medio est, cingentibus ultima silvis,<BR>
purus ab arboribus, spectabilis undique, campus:<BR>
hic oculis illum cernentem sacra profanis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>710</FONT><BR>
prima videt, prima est insano concita cursu,<BR>
prima suum misso violavit Penthea thyrso<BR>
mater et 'o geminae' clamavit 'adeste sorores!<BR>
ille aper, in nostris errat qui maximus agris,<BR>
ille mihi feriendus aper.' ruit omnis in unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
turba furens; cunctae coeunt trepidumque sequuntur,<BR>
iam trepidum, iam verba minus violenta loquentem,<BR>
iam se damnantem, iam se peccasse fatentem.<BR>
saucius ille tamen 'fer opem, matertera' dixit<BR>
'Autonoe! moveant animos Actaeonis umbrae!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
illa, quis Actaeon, nescit dextramque precanti<BR>
abstulit, Inoo lacerata est altera raptu.<BR>
non habet infelix quae matri bracchia tendat,<BR>
trunca sed ostendens dereptis vulnera membris<BR>
'adspice, mater!' ait. visis ululavit Agaue&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>725</FONT><BR>
collaque iactavit movitque per aera crinem<BR>
avulsumque caput digitis conplexa cruentis<BR>
clamat: 'io comites, opus hoc victoria nostra est!'<BR>
non citius frondes autumni frigore tactas<BR>
iamque male haerentes alta rapit arbore ventus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>730</FONT><BR>
quam sunt membra viri manibus direpta nefandis.<BR>
talibus exemplis monitae nova sacra frequentant<BR>
turaque dant sanctasque colunt Ismenides aras.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>