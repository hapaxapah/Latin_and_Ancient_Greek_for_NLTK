<html>
	<head>
		<title>
			Ovid: Heroides XVII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XVII. Helene Paridi</B>
</P>

<P>
Si mihi quae legi, Pari, non legisse liceret,<BR>
&nbsp;&nbsp;&nbsp;&nbsp;&nbsp;servarem numeros sicut et ante probae.  <BR>
Nunc oculos tua cum violarit epistula nostros, <BR>
&nbsp;&nbsp;&nbsp;&nbsp;&nbsp;non rescribendi gloria visa levis. <BR>
ausus es hospitii temeratis advena sacris <BR>
&nbsp;&nbsp;&nbsp;&nbsp;&nbsp;legitimam nuptae sollicitare fidem! <BR>
scilicet idcirco ventosa per aequora vectum <BR>
&nbsp;&nbsp;&nbsp;&nbsp;&nbsp;excepit portu Taenaris ora suo<BR>
nec tibi, diversa quamvis e gente venires, <BR>
&nbsp;&nbsp;&nbsp;&nbsp;&nbsp;oppositas habuit regia nostra fores, <BR>
esset ut officii merces iniuria tanti?<BR>
&nbsp;&nbsp;&nbsp;&nbsp;&nbsp;qui sic intrabas, hospes an hostis eras?<BR>
nec dubito quin haec, cum sit tam iusta, vocetur <BR>
&nbsp;&nbsp;&nbsp;&nbsp;&nbsp;rustica iudicio nostra querela tuo. <BR>
rustica sim sane, dum non oblita pudoris<BR>
&nbsp;&nbsp;&nbsp;&nbsp;&nbsp;dumque tenor vitae sit sine labe meae. <BR>
si non est ficto tristis mihi vultus in ore<BR>
&nbsp;&nbsp;&nbsp;&nbsp;&nbsp;nec sedeo duris torva superciliis, <BR>
fama tamen clara est, et adhuc sine crimine lusi<BR>
&nbsp;&nbsp;&nbsp;&nbsp;&nbsp;et laudem de me nullus adulter habet. <BR>
quo magis admiror, quae sit fiducia coepti<BR>
&nbsp;&nbsp;&nbsp;&nbsp;&nbsp;spemque tori dederit quae tibi causa mei.<BR>
an quia vim nobis Neptunius attulit heros, <BR>
&nbsp;&nbsp;&nbsp;&nbsp;&nbsp;rapta semel videor bis quoque digna rapi? <BR>
crimen erat nostrum, si delenita fuissem; <BR>
&nbsp;&nbsp;&nbsp;&nbsp;&nbsp;cum sim rapta, meum quid nisi nolle fuit? <BR>
non tamen e facto fructum tulit ille petitum; <BR>
&nbsp;&nbsp;&nbsp;&nbsp;&nbsp;excepto redii passa timore nihil. <BR>
oscula luctanti tantummodo pauca protervus <BR>
&nbsp;&nbsp;&nbsp;&nbsp;&nbsp;abstulit:  ulterius nil habet ille mei. <BR>
quae tua nequitia est, non his contenta fuisset.<BR>
&nbsp;&nbsp;&nbsp;&nbsp;&nbsp;di melius!  similis non fuit ille tui.<BR>
reddidit intactam minuitque modestia crimen<BR>
&nbsp;&nbsp;&nbsp;&nbsp;&nbsp;et iuvenem facti paenituisse patet.<BR>
Thesea paenituit, Paris ut succederet illi, <BR>
&nbsp;&nbsp;&nbsp;&nbsp;&nbsp;ne quando nomen non sit in ore meum? <BR>
nec tamen irascor&#151;quis enim succenset amanti?&#151; <BR>
&nbsp;&nbsp;&nbsp;&nbsp;&nbsp;si modo, quem praefers, non simulatur amor. <BR>
hoc quoque enim dubito, non quod fiducia desit, <BR>
&nbsp;&nbsp;&nbsp;&nbsp;&nbsp;aut mea sit facies non bene nota mihi,<BR>
sed quia credulitas damno solet esse puellis<BR>
&nbsp;&nbsp;&nbsp;&nbsp;&nbsp;verbaque dicuntur vestra carere fide.<BR>
at peccant aliae, matronaque rara pudica est. <BR>
&nbsp;&nbsp;&nbsp;&nbsp;&nbsp;quis prohibet raris nomen inesse meum? <BR>
nam mea quod visa est tibi mater idonea, cuius <BR>
&nbsp;&nbsp;&nbsp;&nbsp;&nbsp;exemplo flecti me quoque posse putes, <BR>
matris in admisso falsa sub imagine lusae <BR>
&nbsp;&nbsp;&nbsp;&nbsp;&nbsp;error inest; pluma tectus adulter erat. <BR>
nil ego, si peccem, possum nescisse; nec ullus <BR>
&nbsp;&nbsp;&nbsp;&nbsp;&nbsp;error qui facti crimen obumbret erit. <BR>
illa bene erravit vitiumque auctore redemit. <BR>
&nbsp;&nbsp;&nbsp;&nbsp;&nbsp;felix in culpa quo Iove dicar ego?<BR>
et genus et proavos et regia nomina iactas;<BR>
&nbsp;&nbsp;&nbsp;&nbsp;&nbsp;clara satis domus haec nobilitate sua est. <BR>
Iuppiter ut soceri proavus taceatur et omne <BR>
&nbsp;&nbsp;&nbsp;&nbsp;&nbsp;Tantalidae Pelopis Tyndareique decus;<BR>
dat mihi Leda Iovem cygno decepta parentem, <BR>
&nbsp;&nbsp;&nbsp;&nbsp;&nbsp;quae falsam gremio credula fovit avem. <BR>
i nunc et Phrygiae late primordia gentis <BR>
&nbsp;&nbsp;&nbsp;&nbsp;&nbsp;cumque suo Priamum Laumedonte refer! <BR>
quos ego suspicio; sed qui tibi gloria magna est <BR>
&nbsp;&nbsp;&nbsp;&nbsp;&nbsp;quintus, is a nostro nomine primus erit.<BR>
sceptra tuae quamvis rear esse potentia terrae, <BR>
&nbsp;&nbsp;&nbsp;&nbsp;&nbsp;non tamen haec illis esse minora puto. <BR>
si iam divitiis locus hic numeroque virorum <BR>
&nbsp;&nbsp;&nbsp;&nbsp;&nbsp;vincitur, at certe barbara terra tua est. <BR>
munera tanta quidem promittit epistula dives <BR>
&nbsp;&nbsp;&nbsp;&nbsp;&nbsp;ut possint ipsas illa movere deas.<BR>
sed si iam vellem fines transire pudoris, <BR>
&nbsp;&nbsp;&nbsp;&nbsp;&nbsp;tu melior culpae causa futurus eras. <BR>
aut ego perpetuo famam sine labe tenebo<BR>
&nbsp;&nbsp;&nbsp;&nbsp;&nbsp;aut ego te potius quam tua dona sequar.<BR>
utque ea non sperno, sic acceptissima semper <BR>
&nbsp;&nbsp;&nbsp;&nbsp;&nbsp;munera sunt, auctor quae pretiosa facit. <BR>
plus multo est, quod amas, quod sum tibi causa laboris, <BR>
&nbsp;&nbsp;&nbsp;&nbsp;&nbsp;quod per tam longas spes tua venit aquas.<BR>
illa quoque, adposita quae nunc facis, improbe, mensa, <BR>
&nbsp;&nbsp;&nbsp;&nbsp;&nbsp;quamvis experiar dissimulare, noto&#151;<BR>
cum modo me spectas oculis, lascive, protervis, <BR>
&nbsp;&nbsp;&nbsp;&nbsp;&nbsp;quos vix instantes lumina nostra ferunt, <BR>
et modo suspiras, modo pocula proxima nobis <BR>
&nbsp;&nbsp;&nbsp;&nbsp;&nbsp;sumis, quaque bibi, tu quoque parte bibis.<BR>
a, quotiens digitis, quotiens ego tecta notavi <BR>
&nbsp;&nbsp;&nbsp;&nbsp;&nbsp;signa supercilio paene loquente dari! <BR>
et saepe extimui ne vir meus illa videret, <BR>
&nbsp;&nbsp;&nbsp;&nbsp;&nbsp;non satis occultis erubuique notis.<BR>
saepe vel exiguo vel nullo murmure dixi: <BR>
&nbsp;&nbsp;&nbsp;&nbsp;&nbsp;'nil pudet hunc!' nec vox haec mea falsa fuit. <BR>
orbe quoque in mensae legi sub nomine nostro, <BR>
&nbsp;&nbsp;&nbsp;&nbsp;&nbsp;quod deducta mero littera fecit, 'amo.' <BR>
credere me tamen hoc oculo renuente negavi.<BR>
&nbsp;&nbsp;&nbsp;&nbsp;&nbsp;ei mihi, iam didici sic ego posse loqui!<BR>
his ego blanditiis, si peccatura fuissem, <BR>
&nbsp;&nbsp;&nbsp;&nbsp;&nbsp;flecterer; his poterant pectora nostra capi. <BR>
est quoque, confiteor, facies tibi rara potestque <BR>
&nbsp;&nbsp;&nbsp;&nbsp;&nbsp;velle sub amplexus ire puella tuos.<BR>
altera sed potius felix sine crimine fiat, <BR>
&nbsp;&nbsp;&nbsp;&nbsp;&nbsp;quam cadat externo noster amore pudor. <BR>
disce modo exemplo formosis posse carere; <BR>
&nbsp;&nbsp;&nbsp;&nbsp;&nbsp;est virtus placitis abstinuisse bonis. <BR>
quam multos credis iuvenes optare, quod optas?<BR>
&nbsp;&nbsp;&nbsp;&nbsp;&nbsp;qui sapiant, oculos an Paris unus habes?<BR>
non tu plus cernis, sed plus temerarius audes;<BR>
&nbsp;&nbsp;&nbsp;&nbsp;&nbsp;nec tibi plus cordis sed minus oris, adest.<BR>
tunc ego te vellem celeri venisse carina, <BR>
&nbsp;&nbsp;&nbsp;&nbsp;&nbsp;cum mea virginitas mille petita procis.<BR>
si te vidissem, primus de mille fuisses;<BR>
&nbsp;&nbsp;&nbsp;&nbsp;&nbsp;iudicio veniam vir dabit ipse meo. <BR>
ad possessa venis praeceptaque gaudia serus; <BR>
&nbsp;&nbsp;&nbsp;&nbsp;&nbsp;spes tua lenta fuit; quod petis, alter habet. <BR>
ut tamen optarim fieri tua Troica coniunx, <BR>
&nbsp;&nbsp;&nbsp;&nbsp;&nbsp;invitam sic me nec Menelaus habet.<BR>
desine molle, precor, verbis convellere pectus<BR>
&nbsp;&nbsp;&nbsp;&nbsp;&nbsp;neve mihi, quam te dicis amare, noce; <BR>
sed sine quam tribuit sortem fortuna tueri<BR>
&nbsp;&nbsp;&nbsp;&nbsp;&nbsp;nec spolium nostri turpe pudoris habe.<BR>
at Venus hoc pacta est, et in altae vallibus Idae <BR>
&nbsp;&nbsp;&nbsp;&nbsp;&nbsp;tres tibi se nudas exhibuere deae;<BR>
unaque cum regnum, belli daret altera laudem<BR>
&nbsp;&nbsp;&nbsp;&nbsp;&nbsp;'Tyndaridis coniunx,' tertia dixit, 'eris!' <BR>
credere vix equidem caelestia corpora possum <BR>
&nbsp;&nbsp;&nbsp;&nbsp;&nbsp;arbitrio formam supposuisse tuo;<BR>
utque sit hoc verum, certe pars altera ficta est, <BR>
&nbsp;&nbsp;&nbsp;&nbsp;&nbsp;iudicii pretium qua data dicor ego. <BR>
non est tanta mihi fiducia corporis, ut me <BR>
&nbsp;&nbsp;&nbsp;&nbsp;&nbsp;maxima teste dea dona fuisse putem. <BR>
contenta est oculis hominum mea forma probari; <BR>
&nbsp;&nbsp;&nbsp;&nbsp;&nbsp;laudatrix Venus est invidiosa mihi. <BR>
sed nihil infirmo; faveo quoque laudibus istis;<BR>
&nbsp;&nbsp;&nbsp;&nbsp;&nbsp;nam, mens, vox quare, quod cupit esse, neget? <BR>
nec tu succense nimium mihi creditus aegre; <BR>
&nbsp;&nbsp;&nbsp;&nbsp;&nbsp;tarda solet magnis rebus inesse fides.<BR>
prima mea est igitur Veneri placuisse voluptas;<BR>
&nbsp;&nbsp;&nbsp;&nbsp;&nbsp;proxima, me visam praemia summa tibi, <BR>
nec te Palladios nec te Iunonis honores <BR>
&nbsp;&nbsp;&nbsp;&nbsp;&nbsp;auditis Helenae praeposuisse bonis. <BR>
ergo ego sum virtus, ego sum tibi nobile regnum?<BR>
&nbsp;&nbsp;&nbsp;&nbsp;&nbsp;ferrea sim, si non hoc ego pectus amem. <BR>
ferrea, crede mihi, non sum; sed amare repugno <BR>
&nbsp;&nbsp;&nbsp;&nbsp;&nbsp;illum, quem fieri vix puto posse meum. <BR>
quid bibulum curvo proscindere litus aratro<BR>
&nbsp;&nbsp;&nbsp;&nbsp;&nbsp;spemque sequi coner quam locus ipse negat?<BR>
sum rudis ad Veneris furtum nullaque fidelem &#151;<BR>
&nbsp;&nbsp;&nbsp;&nbsp;&nbsp;di mihi sunt testes!&#151;lusimus arte virum!<BR>
nunc quoque, quod tacito mando mea verba libello, <BR>
&nbsp;&nbsp;&nbsp;&nbsp;&nbsp;fungitur officio littera nostra novo. <BR>
felices, quibus usus adest! ego nescia rerum <BR>
&nbsp;&nbsp;&nbsp;&nbsp;&nbsp;difficilem culpae suspicor esse viam. <BR>
ipse malo metus est; iam nunc confundor et omnes <BR>
&nbsp;&nbsp;&nbsp;&nbsp;&nbsp;in nostris oculos vultibus esse reor. <BR>
nec reor hoc falso; sensi mala murmura vulgi<BR>
&nbsp;&nbsp;&nbsp;&nbsp;&nbsp;et quasdam voces rettulit Aethra mihi.<BR>
at tu dissimula, nisi si desistere mavis.<BR>
&nbsp;&nbsp;&nbsp;&nbsp;&nbsp;sed cur desistas? dissimulare potes. <BR>
lude, sed occulte! maior, non maxima, nobis <BR>
&nbsp;&nbsp;&nbsp;&nbsp;&nbsp;est data libertas, quod Menelaus abest. <BR>
ille quidem procul est, ita re cogente, profectus; <BR>
&nbsp;&nbsp;&nbsp;&nbsp;&nbsp;magna fuit subitae iustaque causa viae;<BR>
aut mihi sic visum est. ego, cum dubitaret an iret, <BR>
&nbsp;&nbsp;&nbsp;&nbsp;&nbsp;'quam primum,' dixi, 'fac rediturus eas!' <BR>
omine laetatus dedit oscula, 'resque domusque <BR>
&nbsp;&nbsp;&nbsp;&nbsp;&nbsp;et tibi sit curae Troicus hospes,' ait.<BR>
vix tenui risum, quem dum conpescere luctor, <BR>
&nbsp;&nbsp;&nbsp;&nbsp;&nbsp;nil illi potui dicere praeter 'erit.' <BR>
uela quidem Creten ventis dedit ille secundis; <BR>
&nbsp;&nbsp;&nbsp;&nbsp;&nbsp;sed tu non ideo cuncta licere puta! <BR>
sic meus hinc vir abest ut me custodiat absens.<BR>
&nbsp;&nbsp;&nbsp;&nbsp;&nbsp;an nescis longas regibus esse manus? <BR>
forma quoque est oneri; nam quo constantius ore <BR>
&nbsp;&nbsp;&nbsp;&nbsp;&nbsp;laudamur vestro, iustius ille timet. <BR>
quae iuvat, ut nunc est, eadem mihi gloria damno est, <BR>
&nbsp;&nbsp;&nbsp;&nbsp;&nbsp;et melius famae verba dedisse fuit.<BR>
nec quod abest hic me tecum mirare relictam;<BR>
&nbsp;&nbsp;&nbsp;&nbsp;&nbsp;moribus et vitae credidit ille meae. <BR>
de facie metuit, vitae confidit, et illum <BR>
&nbsp;&nbsp;&nbsp;&nbsp;&nbsp;securum probitas, forma timere facit. <BR>
tempora ne pereant ultro data praecipis, utque <BR>
&nbsp;&nbsp;&nbsp;&nbsp;&nbsp;simplicis utamur commoditate viri. <BR>
et libet et timeo, nec adhuc exacta voluntas <BR>
&nbsp;&nbsp;&nbsp;&nbsp;&nbsp;est satis; in dubio pectora nostra labant. <BR>
et vir abest nobis et tu sine coniuge dormis, <BR>
&nbsp;&nbsp;&nbsp;&nbsp;&nbsp;inque vicem tua me, te mea forma capit;<BR>
et longae noctes et iam sermone coimus <BR>
&nbsp;&nbsp;&nbsp;&nbsp;&nbsp;et tu, me miseram! blandus, et una domus. <BR>
et peream, si non invitant omnia culpam; <BR>
&nbsp;&nbsp;&nbsp;&nbsp;&nbsp;nescio quo tardor sed tamen ipsa metu.<BR>
quod male persuades, utinam bene cogere posses! <BR>
&nbsp;&nbsp;&nbsp;&nbsp;&nbsp;vi mea rusticitas excutienda fuit. <BR>
utilis interdum est ipsis iniuria passis. <BR>
&nbsp;&nbsp;&nbsp;&nbsp;&nbsp;sic certe felix esse coacta forem. <BR>
dum novus est, potius coepto pugnemus amori! <BR>
&nbsp;&nbsp;&nbsp;&nbsp;&nbsp;flamma recens parva sparsa resedit aqua.<BR>
certus in hospitibus non est amor; errat, ut ipsi, <BR>
&nbsp;&nbsp;&nbsp;&nbsp;&nbsp;cumque nihil speres firmius esse, fugit. <BR>
Hypsipyle testis, testis Minoia virgo est;<BR>
&nbsp;&nbsp;&nbsp;&nbsp;&nbsp;in non exhibitis utraque lusa toris. <BR>
tu quoque dilectam multos, infide, per annos <BR>
&nbsp;&nbsp;&nbsp;&nbsp;&nbsp;diceris Oenonen destituisse tuam. <BR>
nec tamen ipse negas; et nobis omnia de te <BR>
&nbsp;&nbsp;&nbsp;&nbsp;&nbsp;quaerere, si nescis, maxima cura fuit. <BR>
adde quod, ut cupias constans in amore manere, <BR>
&nbsp;&nbsp;&nbsp;&nbsp;&nbsp;non potes. expediunt iam tua vela Phryges;<BR>
dum loqueris mecum, dum nox sperata paratur, <BR>
&nbsp;&nbsp;&nbsp;&nbsp;&nbsp;qui ferat in patriam, iam tibi ventus erit. <BR>
cursibus in mediis novitatis plena relinques <BR>
&nbsp;&nbsp;&nbsp;&nbsp;&nbsp;gaudia; cum ventis noster abibit amor. <BR>
an sequar, ut suades, laudataque Pergama visam <BR>
&nbsp;&nbsp;&nbsp;&nbsp;&nbsp;pronurus et magni Laumedontis ero? <BR>
non ita contemno volucris praeconia famae, <BR>
&nbsp;&nbsp;&nbsp;&nbsp;&nbsp;ut probris terras impleat illa meis. <BR>
quid de me poterit Sparte, quid Achaia tota, <BR>
&nbsp;&nbsp;&nbsp;&nbsp;&nbsp;quid gentes Asiae, quid tua Troia loqui?<BR>
quid Priamus de me, Priami quid sentiet uxor<BR>
&nbsp;&nbsp;&nbsp;&nbsp;&nbsp;totque tui fratres Dardanidesque nurus? <BR>
tu quoque qui poteris fore me sperare fidelem<BR>
&nbsp;&nbsp;&nbsp;&nbsp;&nbsp;et non exemplis anxius esse tuis? <BR>
quicumque Iliacos intraverit advena portus, <BR>
&nbsp;&nbsp;&nbsp;&nbsp;&nbsp;is tibi solliciti causa timoris erit. <BR>
ipse mihi quotiens iratus 'adultera!' dices, <BR>
&nbsp;&nbsp;&nbsp;&nbsp;&nbsp;oblitus nostro crimen inesse tuum! <BR>
delicti fies idem reprehensor et auctor. <BR>
&nbsp;&nbsp;&nbsp;&nbsp;&nbsp;terra, precor, vultus obruat ante meos!<BR>
at fruar Iliacis opibus cultuque beato<BR>
&nbsp;&nbsp;&nbsp;&nbsp;&nbsp;donaque promissis uberiora feram:<BR>
purpura nempe mihi pretiosaque texta dabuntur, <BR>
&nbsp;&nbsp;&nbsp;&nbsp;&nbsp;congestoque auri pondere dives ero! <BR>
da veniam fassae!  non sunt tua munera tanti; <BR>
&nbsp;&nbsp;&nbsp;&nbsp;&nbsp;nescio quo tellus me tenet ista modo. <BR>
quis mihi, si laedar, Phrygiis succurret in oris? <BR>
&nbsp;&nbsp;&nbsp;&nbsp;&nbsp;unde petam fratres, unde parentis opem? <BR>
omnia Medeae fallax promisit Iason:<BR>
&nbsp;&nbsp;&nbsp;&nbsp;&nbsp;pulsa est Aesonia num minus illa domo?<BR>
non erat Aeetes, ad quem despecta rediret, <BR>
&nbsp;&nbsp;&nbsp;&nbsp;&nbsp;non Idyia parens Chalciopeve soror. <BR>
tale nihil timeo, sed nec Medea timebat;<BR>
&nbsp;&nbsp;&nbsp;&nbsp;&nbsp;fallitur augurio spes bona saepe suo. <BR>
omnibus invenies, quae nunc iactantur in alto, <BR>
&nbsp;&nbsp;&nbsp;&nbsp;&nbsp;navibus a portu lene fuisse fretum. <BR>
fax quoque me terret, quam se peperisse cruentam <BR>
&nbsp;&nbsp;&nbsp;&nbsp;&nbsp;ante diem partus est tua visa parens; <BR>
et vatum timeo monitus, quos igne Pelasgo <BR>
&nbsp;&nbsp;&nbsp;&nbsp;&nbsp;Ilion arsurum praemonuisse ferunt.<BR>
utque favet Cytherea tibi, quia vicit habetque <BR>
&nbsp;&nbsp;&nbsp;&nbsp;&nbsp;parta per arbitrium bina tropaea tuum, <BR>
sic illas vereor, quae, si tua gloria vera est, <BR>
&nbsp;&nbsp;&nbsp;&nbsp;&nbsp;iudice te causam non tenuere duae;<BR>
nec dubito, quin te si prosequar arma parentur. <BR>
&nbsp;&nbsp;&nbsp;&nbsp;&nbsp;ibit per gladios, ei mihi! noster amor. <BR>
an fera Centauris indicere bella coegit <BR>
&nbsp;&nbsp;&nbsp;&nbsp;&nbsp;Atracis Haemonios Hippodamia viros:<BR>
tu fore tam iusta lentum Menelaon in ira <BR>
&nbsp;&nbsp;&nbsp;&nbsp;&nbsp;et geminos fratres Tyndareumque putas?<BR>
quod bene te iactes et fortia facta loquaris, <BR>
&nbsp;&nbsp;&nbsp;&nbsp;&nbsp;a verbis facies dissidet ista suis. <BR>
apta magis Veneri quam sunt tua corpora Marti. <BR>
&nbsp;&nbsp;&nbsp;&nbsp;&nbsp;bella gerant fortes, tu, Pari, semper ama! <BR>
Hectora, quem laudas, pro te pugnare iubeto; <BR>
&nbsp;&nbsp;&nbsp;&nbsp;&nbsp;militia est operis altera digna tuis. <BR>
his ego, si saperem pauloque audacior essem, <BR>
&nbsp;&nbsp;&nbsp;&nbsp;&nbsp;uterer; utetur, siqua puella sapit.<BR>
aut ego deposito sapiam fortasse pudore <BR>
&nbsp;&nbsp;&nbsp;&nbsp;&nbsp;et dabo cunctatas tempore victa manus.<BR>
quod petis, ut furtim praesentes ista loquamur, <BR>
&nbsp;&nbsp;&nbsp;&nbsp;&nbsp;scimus, quid captes conloquiumque voces; <BR>
sed nimium properas, et adhuc tua messis in herba est. <BR>
&nbsp;&nbsp;&nbsp;&nbsp;&nbsp;haec mora sit voto forsan amica tuo. <BR>
hactenus; arcanum furtivae conscia mentis <BR>
&nbsp;&nbsp;&nbsp;&nbsp;&nbsp;littera iam lasso pollice sistat opus. <BR>
cetera per socias Clymenen Aethramque loquamur, <BR>
&nbsp;&nbsp;&nbsp;&nbsp;&nbsp;quae mihi sunt comites consiliumque duae.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
