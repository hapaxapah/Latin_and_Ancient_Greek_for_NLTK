<html>
	<head>
		<title>
			Ovid: Heroides I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>I. Penelope Vlixi</B>
</P>

<P>
Haec tua Penelope lento tibi mittit, Ulixe<BR>
&nbsp;&nbsp;&nbsp;&nbsp;&nbsp;nil mihi rescribas attinet: ipse veni!<BR>
Troia iacet certe, Danais invisa puellis;<BR>
&nbsp;&nbsp;&nbsp;&nbsp;&nbsp;vix Priamus tanti totaque Troia fuit.<BR>
o utinam tum, cum Lacedaemona classe petebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;obrutus insanis esset adulter aquis!<BR>
non ego deserto iacuissem frigida lecto,<BR>
&nbsp;&nbsp;&nbsp;&nbsp;&nbsp;nec quererer tardos ire relicta dies;<BR>
nec mihi quaerenti spatiosam fallere noctem<BR>
&nbsp;&nbsp;&nbsp;&nbsp;&nbsp;lassaret viduas pendula tela manus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
Quando ego non timui graviora pericula veris?<BR>
&nbsp;&nbsp;&nbsp;&nbsp;&nbsp;res est solliciti plena timoris amor.<BR>
in te fingebam violentos Troas ituros;<BR>
&nbsp;&nbsp;&nbsp;&nbsp;&nbsp;nomine in Hectoreo pallida semper eram.<BR>
sive quis Antilochum narrabat ab hoste revictum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;Antilochus nostri causa timoris erat;<BR>
sive Menoetiaden falsis cecidisse sub armis,<BR>
&nbsp;&nbsp;&nbsp;&nbsp;&nbsp;flebam successu posse carere dolos.<BR>
sanguine Tlepolemus Lyciam tepefecerat hastam;<BR>
&nbsp;&nbsp;&nbsp;&nbsp;&nbsp;Tlepolemi leto cura novata mea est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
denique, quisquis erat castris iugulatus Achivis,<BR>
&nbsp;&nbsp;&nbsp;&nbsp;&nbsp;frigidius glacie pectus amantis erat.<BR>
Sed bene consuluit casto deus aequus amori.<BR>
&nbsp;&nbsp;&nbsp;&nbsp;&nbsp;versa est in cineres sospite Troia viro.<BR>
Argolici rediere duces, altaria fumant;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;ponitur ad patrios barbara praeda deos.<BR>
grata ferunt nymphae pro salvis dona maritis;<BR>
&nbsp;&nbsp;&nbsp;&nbsp;&nbsp;illi victa suis Troica fata canunt.<BR>
mirantur iustique senes trepidaeque puellae;<BR>
&nbsp;&nbsp;&nbsp;&nbsp;&nbsp;narrantis coniunx pendet ab ore viri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
atque aliquis posita monstrat fera proelia mensa,<BR>
&nbsp;&nbsp;&nbsp;&nbsp;&nbsp;pingit et exiguo Pergama tota mero:<BR>
'hac ibat Simois; haec est Sigeia tellus;<BR>
&nbsp;&nbsp;&nbsp;&nbsp;&nbsp;hic steterat Priami regia celsa senis.<BR>
illic Aeacides, illic tendebat Ulixes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;hic lacer admissos terruit Hector equos.'<BR>
Omnia namque tuo senior te quaerere misso<BR>
&nbsp;&nbsp;&nbsp;&nbsp;&nbsp;rettulerat nato Nestor, at ille mihi.<BR>
rettulit et ferro Rhesumque Dolonaque caesos,<BR>
&nbsp;&nbsp;&nbsp;&nbsp;&nbsp;utque sit hic somno proditus, ille dolo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
ausus es&#151;o nimium nimiumque oblite tuorum!&#151;<BR>
&nbsp;&nbsp;&nbsp;&nbsp;&nbsp;Thracia nocturno tangere castra dolo<BR>
totque simul mactare viros, adiutus ab uno!<BR>
&nbsp;&nbsp;&nbsp;&nbsp;&nbsp;at bene cautus eras et memor ante mei!<BR>
usque metu micuere sinus, dum victor amicum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;dictus es Ismariis isse per agmen equis.<BR>
Sed mihi quid prodest vestris disiecta lacertis<BR>
&nbsp;&nbsp;&nbsp;&nbsp;&nbsp;Ilios et, murus quod fuit, esse solum,<BR>
si maneo, qualis Troia durante manebam,<BR>
&nbsp;&nbsp;&nbsp;&nbsp;&nbsp;virque mihi dempto fine carendus abest?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
diruta sunt aliis, uni mihi Pergama restant,<BR>
&nbsp;&nbsp;&nbsp;&nbsp;&nbsp;incola captivo quae bove victor arat.<BR>
iam seges est, ubi Troia fuit, resecandaque falce<BR>
&nbsp;&nbsp;&nbsp;&nbsp;&nbsp;luxuriat Phrygio sanguine pinguis humus;<BR>
semisepulta virum curvis feriuntur aratris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;ossa, ruinosas occulit herba domos.<BR>
victor abes, nec scire mihi, quae causa morandi,<BR>
&nbsp;&nbsp;&nbsp;&nbsp;&nbsp;aut in quo lateas ferreus orbe, licet!<BR>
Quisquis ad haec vertit peregrinam litora puppim,<BR>
&nbsp;&nbsp;&nbsp;&nbsp;&nbsp;ille mihi de te multa rogatus abit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
quamque tibi reddat, si te modo viderit usquam,<BR>
&nbsp;&nbsp;&nbsp;&nbsp;&nbsp;traditur huic digitis charta notata meis.<BR>
nos Pylon, antiqui Neleia Nestoris arva,<BR>
&nbsp;&nbsp;&nbsp;&nbsp;&nbsp;misimus; incerta est fama remissa Pylo.<BR>
misimus et Sparten; Sparte quoque nescia veri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;quas habitas terras, aut ubi lentus abes?<BR>
utilius starent etiamnunc moenia Phoebi&#151;<BR>
&nbsp;&nbsp;&nbsp;&nbsp;&nbsp;irascor votis, heu, levis ipsa meis!<BR>
scirem ubi pugnares, et tantum bella timerem,<BR>
&nbsp;&nbsp;&nbsp;&nbsp;&nbsp;et mea cum multis iuncta querela foret. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
quid timeam, ignoro&#151;timeo tamen omnia demens,<BR>
&nbsp;&nbsp;&nbsp;&nbsp;&nbsp;et patet in curas area lata meas.<BR>
quaecumque aequor habet, quaecumque pericula tellus,<BR>
&nbsp;&nbsp;&nbsp;&nbsp;&nbsp;tam longae causas suspicor esse morae.<BR>
haec ego dum stulte metuo, quae vestra libido est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;esse peregrino captus amore potes.<BR>
forsitan et narres, quam sit tibi rustica coniunx,<BR>
&nbsp;&nbsp;&nbsp;&nbsp;&nbsp;quae tantum lanas non sinat esse rudes.<BR>
fallar, et hoc crimen tenues vanescat in auras,<BR>
&nbsp;&nbsp;&nbsp;&nbsp;&nbsp;neve, revertendi liber, abesse velis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR>
Me pater Icarius viduo discedere lecto<BR>
&nbsp;&nbsp;&nbsp;&nbsp;&nbsp;cogit et immensas increpat usque moras.<BR>
increpet usque licet&#151;tua sum, tua dicar oportet;<BR>
&nbsp;&nbsp;&nbsp;&nbsp;&nbsp;Penelope coniunx semper Ulixis ero.<BR>
ille tamen pietate mea precibusque pudicis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR>
&nbsp;&nbsp;&nbsp;&nbsp;&nbsp;frangitur et vires temperat ipse suas.<BR>
Dulichii Samiique et quos tulit alta Zacynthos,<BR>
&nbsp;&nbsp;&nbsp;&nbsp;&nbsp;turba ruunt in me luxuriosa proci,<BR>
inque tua regnant nullis prohibentibus aula;<BR>
&nbsp;&nbsp;&nbsp;&nbsp;&nbsp;viscera nostra, tuae dilacerantur opes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR>
quid tibi Pisandrum Polybumque Medontaque dirum<BR>
&nbsp;&nbsp;&nbsp;&nbsp;&nbsp;Eurymachique avidas Antinoique manus<BR>
atque alios referam, quos omnis turpiter absens<BR>
&nbsp;&nbsp;&nbsp;&nbsp;&nbsp;ipse tuo partis sanguine rebus alis?<BR>
Irus egens pecorisque Melanthius actor edendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR>
&nbsp;&nbsp;&nbsp;&nbsp;&nbsp;ultimus accedunt in tua damna pudor.<BR>
Tres sumus inbelles numero, sine viribus uxor<BR>
&nbsp;&nbsp;&nbsp;&nbsp;&nbsp;Laertesque senex Telemachusque puer.<BR>
ille per insidias paene est mihi nuper ademptus,<BR>
&nbsp;&nbsp;&nbsp;&nbsp;&nbsp;dum parat invitis omnibus ire Pylon.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>100</FONT><BR>
di, precor, hoc iubeant, ut euntibus ordine fatis<BR>
&nbsp;&nbsp;&nbsp;&nbsp;&nbsp;ille meos oculos conprimat, ille tuos!<BR>
hac faciunt custosque boum longaevaque nutrix,<BR>
&nbsp;&nbsp;&nbsp;&nbsp;&nbsp;Tertius inmundae cura fidelis harae;<BR>
sed neque Laertes, ut qui sit inutilis armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>105</FONT><BR>
&nbsp;&nbsp;&nbsp;&nbsp;&nbsp;hostibus in mediis regna tenere potest&#151;<BR>
Telemacho veniet, vivat modo, fortior aetas;<BR>
&nbsp;&nbsp;&nbsp;&nbsp;&nbsp;nunc erat auxiliis illa tuenda patris&#151;<BR>
nec mihi sunt vires inimicos pellere tectis.<BR>
&nbsp;&nbsp;&nbsp;&nbsp;&nbsp;tu citius venias, portus et ara tuis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>110</FONT><BR>
est tibi sitque, precor, natus, qui mollibus annis<BR>
&nbsp;&nbsp;&nbsp;&nbsp;&nbsp;in patrias artes erudiendus erat.<BR>
respice Laerten; ut tu sua lumina condas,<BR>
&nbsp;&nbsp;&nbsp;&nbsp;&nbsp;extremum fati sustinet ille diem.<BR>
Certe ego, quae fueram te discedente puella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>115</FONT><BR>
&nbsp;&nbsp;&nbsp;&nbsp;&nbsp;protinus ut venias, facta videbor anus.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>