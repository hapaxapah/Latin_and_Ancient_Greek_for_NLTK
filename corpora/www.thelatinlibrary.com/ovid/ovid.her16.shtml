<html>
	<head>
		<title>
			Ovid: Heroides XVI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XVI. Paris Helenae</B>
</P>

<P>
Hanc tibi Priamides mitto, Ledaea, salutem, <BR>
&nbsp;&nbsp;&nbsp;&nbsp;&nbsp;quae tribui sola te mihi dante potest. <BR>
eloquar, an flammae non est opus indice notae, <BR>
&nbsp;&nbsp;&nbsp;&nbsp;&nbsp;et plus quam vellem, iam meus extat amor? <BR>
ille quidem lateat malim, dum tempora dentur <BR>
&nbsp;&nbsp;&nbsp;&nbsp;&nbsp;laetitiae mixtos non habitura metus. <BR>
sed male dissimulo; quis enim celaverit ignem, <BR>
&nbsp;&nbsp;&nbsp;&nbsp;&nbsp;lumine qui semper proditur ipse suo? <BR>
si tamen expectas, vocem quoque rebus ut addam:  <BR>
&nbsp;&nbsp;&nbsp;&nbsp;&nbsp;uror&#151;habes animi nuntia verba mei.<BR>
parce, precor, fasso, nec vultu cetera duro <BR>
&nbsp;&nbsp;&nbsp;&nbsp;&nbsp;perlege, sed formae conveniente tuae. <BR>
iamdudum gratum est, quod epistula nostra recepta <BR>
&nbsp;&nbsp;&nbsp;&nbsp;&nbsp;spem facit, hoc recipi me quoque posse modo. <BR>
quae rata sit; nec te frustra promiserit, opto, <BR>
&nbsp;&nbsp;&nbsp;&nbsp;&nbsp;hoc mihi quae suasit, mater Amoris, iter.<BR>
namque ego divino monitu&#151;ne nescia pecces&#151; <BR>
&nbsp;&nbsp;&nbsp;&nbsp;&nbsp;advehor et coepto non leve numen adest. <BR>
praemia magna quidem, sed non indebita posco:<BR>
&nbsp;&nbsp;&nbsp;&nbsp;&nbsp;pollicita est thalamo te Cytherea meo.<BR>
hac duce Sigeo dubias a litore feci <BR>
&nbsp;&nbsp;&nbsp;&nbsp;&nbsp;longa Phereclea per freta puppe vias. <BR>
illa dedit faciles auras ventosque secundos&#151; <BR>
&nbsp;&nbsp;&nbsp;&nbsp;&nbsp;in mare nimirum ius habet orta mari. <BR>
perstet et ut pelagi, sic pectoris adiuvet aestum,<BR>
&nbsp;&nbsp;&nbsp;&nbsp;&nbsp;deferat in portus et mea vota suos. <BR>
attulimus flammas, non hic invenimus, illas. <BR>
&nbsp;&nbsp;&nbsp;&nbsp;&nbsp;hae mihi tam longae causa fuere viae.<BR>
nam neque tristis hiems neque nos huc appulit error; <BR>
&nbsp;&nbsp;&nbsp;&nbsp;&nbsp;Taenaris est classi terra petita meae.<BR>
nec me crede fretum merces portante carina <BR>
&nbsp;&nbsp;&nbsp;&nbsp;&nbsp;findere&#151;quas habeo, di tueantur opes.<BR>
nec venio Graias veluti spectator ad urbes;<BR>
&nbsp;&nbsp;&nbsp;&nbsp;&nbsp;oppida sunt regni divitiora mei. <BR>
te peto, quam pepigit lecto Venus aurea nostro; <BR>
&nbsp;&nbsp;&nbsp;&nbsp;&nbsp;te prius optavi quam mihi nota fores.<BR>
ante tuos animo vidi quam lumine vultus; <BR>
&nbsp;&nbsp;&nbsp;&nbsp;&nbsp;prima tulit vulnus nuntia fama tui. <BR>
nec tamen est mirum, si sicut oportuit arcu, <BR>
&nbsp;&nbsp;&nbsp;&nbsp;&nbsp;missilibus telis eminus ictus amo.<BR>
sic placuit fatis; quae ne convellere temptes, <BR>
&nbsp;&nbsp;&nbsp;&nbsp;&nbsp;accipe cum vera dicta relata fide. <BR>
matris adhuc utero partu remorante tenebar; <BR>
&nbsp;&nbsp;&nbsp;&nbsp;&nbsp;iam gravidus iusto pondere venter erat. <BR>
illa sibi ingentem visa est sub imagine somni <BR>
&nbsp;&nbsp;&nbsp;&nbsp;&nbsp;flammiferam pleno reddere ventre facem. <BR>
territa consurgit metuendaque noctis opacae <BR>
&nbsp;&nbsp;&nbsp;&nbsp;&nbsp;visa seni Priamo, vatibus ille refert. <BR>
arsurum Paridis vates canit Ilion igni&#151; <BR>
&nbsp;&nbsp;&nbsp;&nbsp;&nbsp;pectoris, ut nunc est, fax fuit illa mei.<BR>
forma vigorque animi, quamvis de plebe videbar, <BR>
&nbsp;&nbsp;&nbsp;&nbsp;&nbsp;indicium tectae nobilitatis erat. <BR>
est locus in mediis nemorosae vallibus Idae <BR>
&nbsp;&nbsp;&nbsp;&nbsp;&nbsp;devius et piceis ilicibusque frequens, <BR>
qui nec ovis placidae nec amantis saxa capellae <BR>
&nbsp;&nbsp;&nbsp;&nbsp;&nbsp;nec patulo tardae carpitur ore bovis;<BR>
hinc ego Dardaniae muros excelsaque tecta <BR>
&nbsp;&nbsp;&nbsp;&nbsp;&nbsp;et freta prospiciens arbore nixus eram&#151; <BR>
ecce, pedum pulsu visa est mihi terra moveri&#151; <BR>
&nbsp;&nbsp;&nbsp;&nbsp;&nbsp;vera loquar veri vix habitura fidem&#151;<BR>
constitit ante oculos actus velocibus alis <BR>
&nbsp;&nbsp;&nbsp;&nbsp;&nbsp;Atlantis magni Pleionesque nepos&#151; <BR>
fas vidisse fuit, fas sit mihi visa referre&#151; <BR>
&nbsp;&nbsp;&nbsp;&nbsp;&nbsp;inque dei digitis aurea virga fuit.<BR>
tresque simul divae, Venus et cum Pallade Iuno, <BR>
&nbsp;&nbsp;&nbsp;&nbsp;&nbsp;graminibus teneros inposuere pedes. <BR>
obstupui, gelidusque comas erexerat horror, <BR>
&nbsp;&nbsp;&nbsp;&nbsp;&nbsp;cum mihi 'pone metum!' nuntius ales ait:<BR>
'arbiter es formae; certamina siste dearum,<BR>
&nbsp;&nbsp;&nbsp;&nbsp;&nbsp;vincere quae forma digna sit una duas.'<BR>
neve recusarem, verbis Iovis imperat et se <BR>
&nbsp;&nbsp;&nbsp;&nbsp;&nbsp;protinus aetheria tollit in astra via. <BR>
mens mea convaluit, subitoque audacia venit<BR>
&nbsp;&nbsp;&nbsp;&nbsp;&nbsp;nec timui vultu quamque notare meo. <BR>
vincere erant omnes dignae iudexque querebar <BR>
&nbsp;&nbsp;&nbsp;&nbsp;&nbsp;non omnes causam vincere posse suam. <BR>
sed tamen ex illis iam tunc magis una placebat, <BR>
&nbsp;&nbsp;&nbsp;&nbsp;&nbsp;hanc esse ut scires, unde movetur amor.<BR>
tantaque vincendi cura est; ingentibus ardent <BR>
&nbsp;&nbsp;&nbsp;&nbsp;&nbsp;iudicium donis sollicitare meum.<BR>
regna Iovis coniunx, virtutem filia iactat; <BR>
&nbsp;&nbsp;&nbsp;&nbsp;&nbsp;ipse potens dubito fortis an esse velim. <BR>
dulce Venus risit; 'nec te, Pari, munera tangant <BR>
&nbsp;&nbsp;&nbsp;&nbsp;&nbsp;utraque suspensi plena timoris,' ait; <BR>
'nos dabimus, quod ames, et pulchrae filia Ledae <BR>
&nbsp;&nbsp;&nbsp;&nbsp;&nbsp;ibit in amplexus pulchrior illa tuos.' <BR>
dixit, et ex aequo donis formaque probata <BR>
&nbsp;&nbsp;&nbsp;&nbsp;&nbsp;victorem caelo rettulit illa pedem.<BR>
interea, credo, versis ad prospera fatis <BR>
&nbsp;&nbsp;&nbsp;&nbsp;&nbsp;regius agnoscor per rata signa puer.<BR>
laeta domus nato per tempora longa recepto, <BR>
&nbsp;&nbsp;&nbsp;&nbsp;&nbsp;addit et ad festos hunc quoque Troia diem. <BR>
utque ego te cupio, sic me cupiere puellae; <BR>
&nbsp;&nbsp;&nbsp;&nbsp;&nbsp;multarum votum sola tenere potes. <BR>
nec tantum regum natae petiere ducumque, <BR>
&nbsp;&nbsp;&nbsp;&nbsp;&nbsp;sed nymphis etiam curaque amorque fui. <BR>
quas super Oenonen facies mutarer in orbem<BR>
&nbsp;&nbsp;&nbsp;&nbsp;&nbsp;nec Priamo est a te dignior ulla nurus. <BR>
sed mihi cunctarum subeunt fastidia, postquam <BR>
&nbsp;&nbsp;&nbsp;&nbsp;&nbsp;coniugii spes est, Tyndari, facta tui.<BR>
te vigilans oculis, animo te nocte videbam, <BR>
&nbsp;&nbsp;&nbsp;&nbsp;&nbsp;lumina cum placido victa sopore iacent. <BR>
quid facies praesens, quae nondum visa placebas? <BR>
&nbsp;&nbsp;&nbsp;&nbsp;&nbsp;ardebam, quamvis hic procul ignis erat.<BR>
nec potui debere mihi spem longius istam, <BR>
&nbsp;&nbsp;&nbsp;&nbsp;&nbsp;caerulea peterem quin mea vota via. <BR>
Troia caeduntur Phrygia pineta securi <BR>
&nbsp;&nbsp;&nbsp;&nbsp;&nbsp;quaeque erat aequoreis utilis arbor aquis; <BR>
ardua proceris spoliantur Gargara silvis, <BR>
&nbsp;&nbsp;&nbsp;&nbsp;&nbsp;innumerasque mihi longa dat Ida trabes.<BR>
fundatura citas flectuntur robora naves<BR>
&nbsp;&nbsp;&nbsp;&nbsp;&nbsp;texitur et costis panda carina suis. <BR>
addimus antennas et vela sequentia malo<BR>
&nbsp;&nbsp;&nbsp;&nbsp;&nbsp;accipit et pictos puppis adunca deos; <BR>
qua tamen ipse vehor, comitata Cupidine parvo<BR>
&nbsp;&nbsp;&nbsp;&nbsp;&nbsp;sponsor coniugii stat dea picta sui.<BR>
imposita est factae postquam manus ultima classi, <BR>
&nbsp;&nbsp;&nbsp;&nbsp;&nbsp;protinus Aegaeis ire lubebat aquis.<BR>
at pater et genetrix inhibent mea vota rogando <BR>
&nbsp;&nbsp;&nbsp;&nbsp;&nbsp;propositumque pia voce morantur iter;<BR>
et soror effusis ut erat Cassandra capillis, <BR>
&nbsp;&nbsp;&nbsp;&nbsp;&nbsp;cum vellent nostrae iam dare vela rates, <BR>
'quo ruis?' exclamat, 'referes incendia tecum! <BR>
&nbsp;&nbsp;&nbsp;&nbsp;&nbsp;quanta per has nescis flamma petatur aquas!' <BR>
vera fuit vates; dictos invenimus ignes<BR>
&nbsp;&nbsp;&nbsp;&nbsp;&nbsp;et ferus in molli pectore flagrat amor.<BR>
portubus egredior ventisque ferentibus usus <BR>
&nbsp;&nbsp;&nbsp;&nbsp;&nbsp;applicor in terras, Oebali nympha, tuas. <BR>
excipit hospitio vir me tuus:  hoc quoque factum <BR>
&nbsp;&nbsp;&nbsp;&nbsp;&nbsp;non sine consilio numinibusque deum.<BR>
ille quidem ostendit, quidquid Lacedaemone tota <BR>
&nbsp;&nbsp;&nbsp;&nbsp;&nbsp;ostendi dignum conspicuumque fuit; <BR>
sed mihi laudatam cupienti cernere formam <BR>
&nbsp;&nbsp;&nbsp;&nbsp;&nbsp;lumina nil aliud quo caperentur erat. <BR>
ut vidi, obstipui praecordiaque intima sensi <BR>
&nbsp;&nbsp;&nbsp;&nbsp;&nbsp;attonitus curis intumuisse novis. <BR>
his similes vultus, quantum reminiscor, habebat,<BR>
&nbsp;&nbsp;&nbsp;&nbsp;&nbsp;venit in arbitrium cum Cytherea meum. <BR>
si tu venisses pariter certamen in illud, <BR>
&nbsp;&nbsp;&nbsp;&nbsp;&nbsp;in dubium Veneris palma futura fuit.<BR>
magna quidem de te rumor praeconia fecit, <BR>
&nbsp;&nbsp;&nbsp;&nbsp;&nbsp;nullaque de facie nescia terra tua est; <BR>
nec tibi par usquam Phrygia nec solis ab ortu <BR>
&nbsp;&nbsp;&nbsp;&nbsp;&nbsp;inter formosas altera nomen habet! <BR>
credis et hoc nobis?&#151;minor est tua gloria vero<BR>
&nbsp;&nbsp;&nbsp;&nbsp;&nbsp;famaque de forma paene maligna tua est.<BR>
plus hic invenio, quam quod promiserat illa, <BR>
&nbsp;&nbsp;&nbsp;&nbsp;&nbsp;et tua materia gloria victa sua est. <BR>
ergo arsit merito, qui noverat omnia, Theseus, <BR>
&nbsp;&nbsp;&nbsp;&nbsp;&nbsp;et visa es tanto digna rapina viro,<BR>
more tuae gentis nitida dum nuda palaestra <BR>
&nbsp;&nbsp;&nbsp;&nbsp;&nbsp;ludis et es nudis femina mixta viris. <BR>
quod rapuit, laudo; miror quod reddidit umquam. <BR>
&nbsp;&nbsp;&nbsp;&nbsp;&nbsp;tam bona constanter praeda tenenda fuit. <BR>
ante recessisset caput hoc cervice cruenta, <BR>
&nbsp;&nbsp;&nbsp;&nbsp;&nbsp;quam tu de thalamis abstraherere meis. <BR>
tene manus umquam nostrae dimittere vellent? <BR>
&nbsp;&nbsp;&nbsp;&nbsp;&nbsp;tene meo paterer vivus abire sinu? <BR>
si reddenda fores, aliquid tamen ante tulissem<BR>
&nbsp;&nbsp;&nbsp;&nbsp;&nbsp;nec Venus ex toto nostra fuisset iners.<BR>
vel mihi virginitas esset libata vel illud <BR>
&nbsp;&nbsp;&nbsp;&nbsp;&nbsp;quod poterat salva virginitate rapi. <BR>
da modo te, quae sit Paridis constantia nosces:<BR>
&nbsp;&nbsp;&nbsp;&nbsp;&nbsp;flamma rogi flammas finiet una meas. <BR>
praeposui regnis ego te, quae maxima quondam <BR>
&nbsp;&nbsp;&nbsp;&nbsp;&nbsp;pollicita est nobis nupta sororque Iovis,<BR>
dumque tuo possem circumdare bracchia collo, <BR>
&nbsp;&nbsp;&nbsp;&nbsp;&nbsp;contempta est virtus Pallade dante mihi. <BR>
nec piget aut umquam stulte legisse videbor; <BR>
&nbsp;&nbsp;&nbsp;&nbsp;&nbsp;permanet in voto mens mea firma suo.<BR>
spem modo ne nostram fieri patiare caducam, <BR>
&nbsp;&nbsp;&nbsp;&nbsp;&nbsp;deprecor, o tanto digna labore peti!<BR>
non ego coniugium generosae degener opto, <BR>
&nbsp;&nbsp;&nbsp;&nbsp;&nbsp;nec mea, crede mihi, turpiter uxor eris. <BR>
Pliada, si quaeres, in nostra gente Iovemque <BR>
&nbsp;&nbsp;&nbsp;&nbsp;&nbsp;invenies, medios ut taceamus avos.<BR>
sceptra parens Asiae, qua nulla beatior ora est, <BR>
&nbsp;&nbsp;&nbsp;&nbsp;&nbsp;finibus inmensis vix obeunda, tenet. <BR>
innumeras urbes atque aurea tecta videbis<BR>
&nbsp;&nbsp;&nbsp;&nbsp;&nbsp;quaeque suos dicas templa decere deos.<BR>
Ilion adspicies firmataque turribus altis <BR>
&nbsp;&nbsp;&nbsp;&nbsp;&nbsp;moenia, Phoebeae structa canore lyrae. <BR>
quid tibi de turba narrem numeroque virorum? <BR>
&nbsp;&nbsp;&nbsp;&nbsp;&nbsp;vix populum tellus sustinet illa suum. <BR>
occurrent denso tibi Troades agmine matres<BR>
&nbsp;&nbsp;&nbsp;&nbsp;&nbsp;nec capient Phrygias atria nostra nurus. <BR>
o quotiens dices: 'quam pauper Achaia nostra est!' <BR>
&nbsp;&nbsp;&nbsp;&nbsp;&nbsp;una domus quaevis urbis habebit opes. <BR>
nec mihi fas fuerit Sparten contemnere vestram:<BR>
&nbsp;&nbsp;&nbsp;&nbsp;&nbsp;in qua tu nata es, terra beata mihi est.<BR>
parca sed est Sparte, tu cultu divite digna; <BR>
&nbsp;&nbsp;&nbsp;&nbsp;&nbsp;ad talem formam non facit iste locus. <BR>
hanc faciem largis sine fine paratibus uti <BR>
&nbsp;&nbsp;&nbsp;&nbsp;&nbsp;deliciisque decet luxuriare novis. <BR>
cum videas cultus nostra de gente virorum, <BR>
&nbsp;&nbsp;&nbsp;&nbsp;&nbsp;qualem Dardanias credis habere nurus? <BR>
da modo te facilem nec dedignare maritum, <BR>
&nbsp;&nbsp;&nbsp;&nbsp;&nbsp;rure Therapnaeo nata puella, Phrygem. <BR>
Phryx erat et nostro genitus de sanguine, qui nunc <BR>
&nbsp;&nbsp;&nbsp;&nbsp;&nbsp;cum dis potando nectare miscet aquas.<BR>
Phryx erat Aurorae coniunx, tamen abstulit illum <BR>
&nbsp;&nbsp;&nbsp;&nbsp;&nbsp;extremum noctis quae dea finit iter. <BR>
Phryx etiam Anchises, volucrum cui mater Amorum <BR>
&nbsp;&nbsp;&nbsp;&nbsp;&nbsp;gaudet in Idaeis concubuisse iugis. <BR>
nec, puto, conlatis forma Menelaus et annis <BR>
&nbsp;&nbsp;&nbsp;&nbsp;&nbsp;iudice te nobis anteferendus erit. <BR>
non dabimus certe socerum tibi clara fugantem <BR>
&nbsp;&nbsp;&nbsp;&nbsp;&nbsp;lumina, qui trepidos a dape vertat equos; <BR>
nec Priamo pater est soceri de caede cruentus <BR>
&nbsp;&nbsp;&nbsp;&nbsp;&nbsp;et qui Myrtoas crimine signat aquas;<BR>
nec proavo Stygia nostro captantur in unda <BR>
&nbsp;&nbsp;&nbsp;&nbsp;&nbsp;poma, nec in mediis quaeritur umor aquis. <BR>
quid tamen hoc refert, si te tenet ortus ab illis?<BR>
&nbsp;&nbsp;&nbsp;&nbsp;&nbsp;cogitur huic domui Iuppiter esse socer.<BR>
heu facinus! totis indignus noctibus ille <BR>
&nbsp;&nbsp;&nbsp;&nbsp;&nbsp;te tenet amplexu perfruiturque tuo; <BR>
at mihi conspiceris posita vix denique mensa<BR>
&nbsp;&nbsp;&nbsp;&nbsp;&nbsp;multaque quae laedant hoc quoque tempus habet. <BR>
hostibus eveniant convivia talia nostris, <BR>
&nbsp;&nbsp;&nbsp;&nbsp;&nbsp;experior posito qualia saepe mero.<BR>
paenitet hospitii, cum me spectante lacertos <BR>
&nbsp;&nbsp;&nbsp;&nbsp;&nbsp;imponit collo rusticus iste tuo. <BR>
rumpor et invideo&#151;quid ni tamen omnia narrem?&#151; <BR>
&nbsp;&nbsp;&nbsp;&nbsp;&nbsp;membra superiecta cum tua veste fovet. <BR>
oscula cum vero coram non dura daretis, <BR>
&nbsp;&nbsp;&nbsp;&nbsp;&nbsp;ante oculos posui pocula sumpta meos; <BR>
lumina demitto cum te tenet artius ille, <BR>
&nbsp;&nbsp;&nbsp;&nbsp;&nbsp;crescit et invito lentus in ore cibus.<BR>
saepe dedi gemitus; et te, lasciva, notavi <BR>
&nbsp;&nbsp;&nbsp;&nbsp;&nbsp;in gemitu risum non tenuisse meo.<BR>
saepe mero volui flammam compescere, at illa <BR>
&nbsp;&nbsp;&nbsp;&nbsp;&nbsp;crevit, et ebrietas ignis in igne fuit.<BR>
multaque ne videam, versa cervice recumbo; <BR>
&nbsp;&nbsp;&nbsp;&nbsp;&nbsp;sed revocas oculos protinus ipsa meos. <BR>
quid faciam, dubito; dolor est meus illa videre, <BR>
&nbsp;&nbsp;&nbsp;&nbsp;&nbsp;sed dolor a facie maior abesse tua. <BR>
qua licet et possum, luctor celare furorem,<BR>
&nbsp;&nbsp;&nbsp;&nbsp;&nbsp;sed tamen apparet dissimulatus amor. <BR>
nec tibi verba damus; sentis mea vulnera, sentis;<BR>
&nbsp;&nbsp;&nbsp;&nbsp;&nbsp;atque utinam soli sint ea nota tibi.<BR>
a, quotiens lacrimis venientibus ora reflexi, <BR>
&nbsp;&nbsp;&nbsp;&nbsp;&nbsp;ne causam fletus quaereret ille mei.<BR>
a, quotiens aliquem narravi potus amorem, <BR>
&nbsp;&nbsp;&nbsp;&nbsp;&nbsp;ad vulnus referens singula verba tuos, <BR>
indiciumque mei ficto sub nomine feci;<BR>
&nbsp;&nbsp;&nbsp;&nbsp;&nbsp;ille ego, si nescis, verus amator eram. <BR>
quin etiam ut possem verbis petulantius uti, <BR>
&nbsp;&nbsp;&nbsp;&nbsp;&nbsp;non semel ebrietas est simulata mihi. <BR>
Prodita sunt, memini, tunica tua pectora laxa <BR>
&nbsp;&nbsp;&nbsp;&nbsp;&nbsp;atque oculis aditum nuda dedere meis<BR>
pectora vel puris nivibus vel lacte tuamve <BR>
&nbsp;&nbsp;&nbsp;&nbsp;&nbsp;complexo matrem candidiora Iove. <BR>
dum stupeo visis&#151;nam pocula forte tenebam&#151; <BR>
&nbsp;&nbsp;&nbsp;&nbsp;&nbsp;tortilis a digitis excidit ansa meis. <BR>
oscula si natae dederas, ego protinus illa <BR>
&nbsp;&nbsp;&nbsp;&nbsp;&nbsp;Hermiones tenero laetus ab ore tuli.<BR>
et modo cantabam veteres resupinus amores<BR>
&nbsp;&nbsp;&nbsp;&nbsp;&nbsp;et modo per nutum signa tegenda dabam. <BR>
et comitum primas Clymenen Aethramque, tuarum <BR>
&nbsp;&nbsp;&nbsp;&nbsp;&nbsp;ausus sum blandis nuper adire sonis;<BR>
quae mihi non aliud, quam formidare locutae <BR>
&nbsp;&nbsp;&nbsp;&nbsp;&nbsp;orantis medias deseruere preces. <BR>
di facerent, pretium magni certaminis esses, <BR>
&nbsp;&nbsp;&nbsp;&nbsp;&nbsp;teque suo posset victor habere toro,<BR>
ut tulit Hippomenes Schoeneida praemia cursus, <BR>
&nbsp;&nbsp;&nbsp;&nbsp;&nbsp;venit ut in Phrygios Hippodamia sinus, <BR>
ut ferus Alcides Acheloia cornua fregit, <BR>
&nbsp;&nbsp;&nbsp;&nbsp;&nbsp;dum petit amplexus, Deianira, tuos. <BR>
nostra per has leges audacia fortiter isset<BR>
&nbsp;&nbsp;&nbsp;&nbsp;&nbsp;teque mei scires esse laboris opus.<BR>
nunc mihi nil superest nisi te, formosa, precari<BR>
&nbsp;&nbsp;&nbsp;&nbsp;&nbsp;amplectique tuos, si patiare, pedes. <BR>
o decus, o praesens geminorum gloria fratrum, <BR>
&nbsp;&nbsp;&nbsp;&nbsp;&nbsp;o Iove digna viro, ni Iove nata fores, <BR>
aut ego Sigeos repetam te coniuge portus<BR>
&nbsp;&nbsp;&nbsp;&nbsp;&nbsp;aut hic Taenaria contegar exul humo! <BR>
non mea sunt summa leviter destricta sagitta <BR>
&nbsp;&nbsp;&nbsp;&nbsp;&nbsp;pectora; descendit vulnus ad ossa meum! <BR>
hoc mihi, nam repeto, fore ut a caeleste sagitta <BR>
&nbsp;&nbsp;&nbsp;&nbsp;&nbsp;figar, erat verax vaticinata soror.<BR>
parce datum fatis, Helene, contemnere amorem&#151; <BR>
&nbsp;&nbsp;&nbsp;&nbsp;&nbsp;sic habeas faciles in tua vota deos.<BR>
multa quidem subeunt; sed coram ut plura loquamur, <BR>
&nbsp;&nbsp;&nbsp;&nbsp;&nbsp;excipe me lecto nocte silente tuo.<BR>
an pudet et metuis Venerem temerare maritam <BR>
&nbsp;&nbsp;&nbsp;&nbsp;&nbsp;castaque legitimi fallere iura tori? <BR>
a, nimium simplex Helene, ne rustica dicam, <BR>
&nbsp;&nbsp;&nbsp;&nbsp;&nbsp;hanc faciem culpa posse carere putas? <BR>
aut faciem mutes aut sis non dura, necesse est; <BR>
&nbsp;&nbsp;&nbsp;&nbsp;&nbsp;lis est cum forma magna pudicitiae.<BR>
Iuppiter his gaudet, gaudet Venus aurea furtis; <BR>
&nbsp;&nbsp;&nbsp;&nbsp;&nbsp;haec tibi nempe patrem furta dedere Iovem. <BR>
vix fieri, si sunt vires in semine amorum, <BR>
&nbsp;&nbsp;&nbsp;&nbsp;&nbsp;et Iovis et Ledae filia casta potes. <BR>
casta tamen tum sis, cum te mea Troia tenebit, <BR>
&nbsp;&nbsp;&nbsp;&nbsp;&nbsp;et tua sim quaeso crimina solus ego. <BR>
nunc ea peccemus quae corriget hora iugalis, <BR>
&nbsp;&nbsp;&nbsp;&nbsp;&nbsp;si modo promisit non mihi vana Venus.<BR>
sed tibi et hoc suadet rebus, non voce, maritus, <BR>
&nbsp;&nbsp;&nbsp;&nbsp;&nbsp;neve sui furtis hospitis obstet, abest.<BR>
non habuit tempus, quo Cresia regna videret<BR>
&nbsp;&nbsp;&nbsp;&nbsp;&nbsp;aptius&#151;o mira calliditate virum! <BR>
'res, et ut Idaei mando tibi,' dixit iturus, <BR>
&nbsp;&nbsp;&nbsp;&nbsp;&nbsp;'curam pro nobis hospitis, uxor, agas.' <BR>
neglegis absentis, testor, mandata mariti;<BR>
&nbsp;&nbsp;&nbsp;&nbsp;&nbsp;cura tibi non est hospitis ulla tui. <BR>
huncine tu speras hominem sine pectore dotes <BR>
&nbsp;&nbsp;&nbsp;&nbsp;&nbsp;posse satis formae, Tyndari, nosse tuae? <BR>
falleris:  ignorat, nec, si bona magna putaret, <BR>
&nbsp;&nbsp;&nbsp;&nbsp;&nbsp;quae tenet, externo crederet illa viro.<BR>
ut te nec mea vox nec te meus incitet ardor, <BR>
&nbsp;&nbsp;&nbsp;&nbsp;&nbsp;cogimur ipsius commoditate frui:<BR>
aut erimus stulti, sic ut superemus et ipsum, <BR>
&nbsp;&nbsp;&nbsp;&nbsp;&nbsp;si tam securum tempus abibit iners.<BR>
paene suis ad te manibus deducit amantem; <BR>
&nbsp;&nbsp;&nbsp;&nbsp;&nbsp;utere mandantis simplicitate viri! <BR>
sola iaces viduo tam longa nocte cubili; <BR>
&nbsp;&nbsp;&nbsp;&nbsp;&nbsp;in viduo iaceo solus et ipse toro. <BR>
te mihi meque tibi communia gaudia iungant; <BR>
&nbsp;&nbsp;&nbsp;&nbsp;&nbsp;candidior medio nox erit illa die.<BR>
tunc ego iurabo quaevis tibi numina meque <BR>
&nbsp;&nbsp;&nbsp;&nbsp;&nbsp;adstringam verbis in sacra vestra meis; <BR>
tunc ego, si non est fallax fiducia nostri, <BR>
&nbsp;&nbsp;&nbsp;&nbsp;&nbsp;efficiam praesens, ut mea regna petas. <BR>
si pudet et metuis ne me videare secuta, <BR>
&nbsp;&nbsp;&nbsp;&nbsp;&nbsp;ipse reus sine te criminis huius ero.<BR>
nam sequar Aegidae factum fratrumque tuorum;<BR>
&nbsp;&nbsp;&nbsp;&nbsp;&nbsp;exemplo tangi non propiore potes. <BR>
te rapuit Theseus, geminas Leucippidas illi; <BR>
&nbsp;&nbsp;&nbsp;&nbsp;&nbsp;quartus in exemplis adnumerabor ego.<BR>
Troia classis adest armis instructa virisque; <BR>
&nbsp;&nbsp;&nbsp;&nbsp;&nbsp;iam facient celeres remus et aura vias. <BR>
ibis Dardanias ingens regina per urbes, <BR>
&nbsp;&nbsp;&nbsp;&nbsp;&nbsp;teque novam credet vulgus adesse deam, <BR>
quaque feres gressus, adolebunt cinnama flammae, <BR>
&nbsp;&nbsp;&nbsp;&nbsp;&nbsp;caesaque sanguineam victima planget humum. <BR>
dona pater fratresque et cum genetrice sorores <BR>
&nbsp;&nbsp;&nbsp;&nbsp;&nbsp;Iliadesque omnes totaque Troia dabit. <BR>
ei mihi! pars a me vix dicitur ulla futuri. <BR>
&nbsp;&nbsp;&nbsp;&nbsp;&nbsp;plura feres quam quae littera nostra refert.<BR>
nec tu rapta time, ne nos fera bella sequantur, <BR>
&nbsp;&nbsp;&nbsp;&nbsp;&nbsp;concitet et vires Graecia magna suas. <BR>
tot prius abductis ecqua est repetita per arma? <BR>
&nbsp;&nbsp;&nbsp;&nbsp;&nbsp;crede mihi, vanos res habet ista metus. <BR>
nomine ceperunt Aquilonis Erechthida Thraces<BR>
&nbsp;&nbsp;&nbsp;&nbsp;&nbsp;et tuta a bello Bistonis ora fuit.<BR>
Phasida puppe nova vexit Pagasaeus Iason, <BR>
&nbsp;&nbsp;&nbsp;&nbsp;&nbsp;laesa neque est Colcha Thessala terra manu. <BR>
te quoque qui rapuit, rapuit Minoida Theseus; <BR>
&nbsp;&nbsp;&nbsp;&nbsp;&nbsp;nulla tamen Minos Cretas ad arma vocat.<BR>
terror in his ipso maior solet esse periclo;<BR>
&nbsp;&nbsp;&nbsp;&nbsp;&nbsp;quaeque timere libet, pertimuisse pudet. <BR>
finge tamen, si vis, ingens consurgere bellum:<BR>
&nbsp;&nbsp;&nbsp;&nbsp;&nbsp;et mihi sunt vires, et mea tela nocent. <BR>
nec minor est Asiae quam vestrae copia terrae:<BR>
&nbsp;&nbsp;&nbsp;&nbsp;&nbsp;illa viris dives, dives abundat equis. <BR>
nec plus Atrides animi Menelaus habebit <BR>
&nbsp;&nbsp;&nbsp;&nbsp;&nbsp;quam Paris aut armis anteferendus erit. <BR>
paene puer caesis abducta armenta recepi<BR>
&nbsp;&nbsp;&nbsp;&nbsp;&nbsp;hostibus et causam nominis inde tuli.<BR>
paene puer iuvenes vario certamine vici, <BR>
&nbsp;&nbsp;&nbsp;&nbsp;&nbsp;in quibus Ilioneus Deiphobusque fuit.<BR>
neve putes, non me nisi comminus esse timendum, <BR>
&nbsp;&nbsp;&nbsp;&nbsp;&nbsp;figitur in iusso nostra sagitta loco. <BR>
num potes haec illi primae dare facta iuventae,<BR>
&nbsp;&nbsp;&nbsp;&nbsp;&nbsp;instruere Atriden num potes arte mea? <BR>
omnia si dederis, numquid dabis Hectora fratrem? <BR>
&nbsp;&nbsp;&nbsp;&nbsp;&nbsp;unus is innumeri militis instar erit.<BR>
quid valeam nescis et te mea robora fallunt; <BR>
&nbsp;&nbsp;&nbsp;&nbsp;&nbsp;ignoras cui sis nupta futura viro.<BR>
aut igitur nullo belli repetere tumultu, <BR>
&nbsp;&nbsp;&nbsp;&nbsp;&nbsp;aut cedent Marti Dorica castra meo. <BR>
nec tamen indigner pro tanta sumere ferrum <BR>
&nbsp;&nbsp;&nbsp;&nbsp;&nbsp;coniuge; certamen praemia magna movent. <BR>
tu quoque, si de te totus contenderit orbis, <BR>
&nbsp;&nbsp;&nbsp;&nbsp;&nbsp;nomen ab aeterna posteritate feres <BR>
spe modo non timida dis hinc egressa secundis<BR>
&nbsp;&nbsp;&nbsp;&nbsp;&nbsp;exige cum plena munera pacta fide. 
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
