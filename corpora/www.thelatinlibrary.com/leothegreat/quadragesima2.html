<html> <head> <title>Leo the Great</title>

		<link rel="SHORTCUT ICON"
		href="http://www.thelatinlibrary.com/icon.ico"> <link
		rel="StyleSheet"
		href="http://www.thelatinlibrary.com/latinlibrary.css"> </head>

<body>

<p class=pagehead>LEO THE GREAT<br> </p>

<p class=pagehead>DE QUADRAGESIMA II<br> SERMO XL [Al. XXXIX]</p>

<p class=border></P>

<p>[1] Licet nobis,
dilectissimi, appropinquante festivitate paschali jejunium
quadragesimale ipse legitimi temporis recursus indicat, cohortatio tamen
etiam nostri sermonis adhibenda est, quae, auxiliante Domino, nec
inutilis sit pigris, nec onerosa devotis. Nam cum omnem observantiam
nostram ratio istorum dierum poscat augeri, nemo est (ut confido) de
vobis, qui se ad opus bonum non gaudeat incitari. Natura enim nostra,
manente adhuc mortalitate, mutabilis, etiamsi ad summa quaeque virtutum
studia provehatur, semper tamen sicut potest habere quo recidat, ita
potest habere quo crescat. Et haec est perfectorum vera justitia, ut
numquam praesumant se esse perfectos, ne ab itineris nondum finiti
intentione cessantes, ibi incidant deficiendi periculum, ubi proficiendi
deposuerint appetitum. Quia ergo nemo nostrum, dilectissimi, tam
perfectus et sanctus est, ut perfectior sanctiorque esse non possit,
omnes simul sine differentia graduum, sine discretione meritorum, ab iis
in quae pervenimus, in ea quae nondum apprehendimus, pia aviditate
curramus, et ad mensuram consuetudinis nostrae necessariis aliquid
addamus augmentis. Parum enim religiosus alio tempore demonstratur, qui
in his diebus non religiosior invenitur.</P>

<p>[2] Unde opportune auribus
nostris lectio apostolicae praedicationis insonuit, dicens: Ecce nunc
tempus acceptum, ecce nunc dies salutis (II Cor. VI, 2). Quid enim
acceptius hoc tempore, quid salubrius his diebus, in quibus vitiis
bellum indicitur, et omnium virtutum profectus augetur? Semper quidem
tibi, o anima Christiana, vigilandum contra salutis tuae adversarium
fuit, ne ullus pateret locus tentatoris insidiis; sed modo tibi major
cautio et sollicitior est adhibenda prudentia, quando idem hostis tuus
acriori saevit invidia. Nunc enim in toto mundo potestas ei antiquae
dominationis aufertur, et innumera illi captivitatis vasa rapiuntur.
Renuntiatur atrocissimo praedoni a populis omnium nationum, omniumque
linguarum, et nullum jam genus hominum reperitur, quod non tyrannicis
legibus reluctetur, dum per omnes fines terrarum regeneranda in Christo
multorum millium millia praeparantur; et appropinquante novae creaturae
ortu, spiritalis nequitia ab iis quos possidebat extruditur. Fremit ergo
exspoliati hostis impius furor, et novum quaerit lucrum, quia jus
perdidit antiquum. Captat indefessus et pervigil, si quas reperiat oves
a sacris gregibus negligentius evagantes, quas per procliva voluptatum
et per devexa luxuriae in diversoria mortis inducat. Inflammat itaque
iras, nutrit odia, acuit cupiditates, irridet continentiam, incitat
gulam.</P>

<p>[3] Quem enim tentare non audeat, qui nec ab ipso Domino nostro
Jesu Christo conatus suae fraudis abstinuit? Nam, sicut evangelica
patefecit historia, cum Salvator noster, qui erat verus Deus, ut verum
se hominem etiam demonstraret, et impias opiniones totius erroris
excluderet, post quadraginta dierum noctiumque jejunium, infirmitatis
nostrae in se recepisset esuriem, gavisus diabolus signum se in eo
passibilis atque mortalis invenisse naturae, ut exploraret potentiam,
quam timebat: Si Filius Dei, inquit, es, dic ut lapides isti panes fiant
(Matth. IV, 2). Poterat utique istud Omnipotens, et facile erat ut ad
Creatoris imperium, in quam juberetur speciem cujuslibet generis
creatura transiret; sicut, cum voluit, in convivio nuptiali aquam
mutavit in vinum (Joan. II, 9): sed hoc magis salutiferis
dispositionibus congruebat, ut superbissimi hostis astutia, non potentia
Deitatis a Domino, sed humilitatis mysterio vinceretur. Denique fugato
diabolo, et in omnibus artibus suis tentatore frustrato, accesserunt ad
Dominum angeli, et ministrabant ei; ut veri hominis et veri Dei, et apud
dolosas interrogationes inviolata esset humanitas, et apud sancta
obsequia manifesta Divinitas. Confundantur itaque filii diaboli atque
discipuli, qui repleti inspiratione viperea, simplices quosque
decipiunt, negantes in Christo utramque veram esse naturam, dum aut
Deitatem homine, aut hominem Deitate dispoliant, cum unius temporis
gemino documento utraque falsitas sit perempta: quia et per famem
corporis perfecta humanitas, et per famulantes angelos demonstrata est
perfecta Divinitas.</P>

<p>[4] Quia ergo, dilectissimi, sicut Redemptoris
nostri magisterio edocti sumus, non in solo pane vivit homo, sed in omni
verbo Dei (Matth. IV, 4; Deut. VIII, 3); dignumque est ut populus
Christianus in quantacumque abstinentia constitutus, magis desideret se
Dei verbo quam cibo satiare corporeo, prompta devotione et alacri fide
suscipiamus solemne jejunium, non in sterili inedia, quam plerumque et
imbecillitas corporis et avaritiae morbus indicit, sed in larga
benevolentia celebrandum: ut scilicet simus de illis de quibus ipsa
Veritas dicit: Beati qui esuriunt et sitiunt justitiam, quoniam ipsi
saturabuntur (Matth. V, 6). Deliciae igitur nostrae sint opera pietatis,
et illis cibis qui nos ad aeternitatem nutriunt impleamur. Laetemur in
refectionibus pauperum, quos impendia nostra satiaverint. Jucundemur in
vestitu eorum quorum nuditatem indumentis necessariis texerimus.
Sentiant humanitatem nostram aegritudines decumbentium, imbecillitates
debilium, labores exsulum, destitutio pupillorum, et desolatarum
moestitudo viduarum: in quibus juvandis nemo est qui non aliquam possit
exsequi benevolentiae portionem. Nulli enim parvus est census, cui
magnus est animus; nec de rei familiaris modo mensura miserationis
pendet aut pietatis. Numquam merito caret, etiam in tenui facultate,
bonae voluntatis opulentia. Majora quidem impendia sunt divitum, et
minora mediocrum; sed non discrepat fructus operum, ubi idem est
affectus operantium.</P>

<p>[5] In ista autem, dilectissimi, exercendarum
opportunitate virtutum, sunt et aliarum insignia coronarum, quae nullo
horreorum dispendio, nulla diminutione pecuniae capiantur; si repellatur
lascivia, si abdicetur ebrietas, et carnalis concupiscentia castitatis
legibus edometur; si odia transeant in dilectionem, si inimicitiae
convertantur in pacem, si tranquillitas exstinguat iram, si mansuetudo
remittat injuriam, si denique dominorum atque servorum tam ordinati sint
mores, ut et illorum potestas mitior, et istorum sit disciplina
devotior. Hac igitur observantia, dilectissimi, obtinebitur misericordia
Dei, et abolito peccatorum reatu, religiose venerandum Pascha
celebrabitur. Quod et Romani orbis piissimi imperatores sancta dudum
instituta observatione custodiunt, qui in honorem Dominicae Passionis et
Resurrectionis altitudinem suae potestatis inclinant, et constitutionum
suarum severitate mollita, multarum culparum reos faciunt relaxari; ut
in diebus, quibus mundus salvatur miseratione divina, etiam ipsorum
supernae bonitatis imitatrix sit aemulanda clementia. Imitentur igitur
Christiani populi principes suos, et ad domesticam indulgentiam regiis
incitentur exemplis. Non enim privatas leges fas est austeriores esse
quam publicas. Remittantur culpae, vincula solvantur, deleantur
offensae, pereant ultiones: ut sacra festivitas per divinam atque
humanam gratiam, omnes laetantes, omnes habeat innocentes: per Dominum
nostrum Jesum Christum, qui cum Patre et Spiritu sancto vivit et regnat
Deus per infinita saecula saeculorum. Amen.
</p>

<p class=border></P>

<p> <table border=0 cellspacing=15 cellpadding=0 align=Center> <tr>
<td><a href="/leothegreat.html">Leo the Great</A> <td><a
href="/christian.html">Christian Latin</A> <td><a href="/index.html">The
Latin Library</A> <td><a href="/classics.html">The Classics Page</A>
</TABLE> </p> </BODY></HTML>