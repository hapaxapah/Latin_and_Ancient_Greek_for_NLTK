<html>
	<head>
		<title>
			P. VERGILI MARONIS ECLOGA NONA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA NONA
</p>

<P class=border></P>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Lycidas</FONT>
</p>

<P>Quo te, Moeri, pedes? An, quo uia ducit, in urbem?
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Moeris</FONT>
</p>

<P>O Lycida, uiui peruenimus, aduena nostri<BR>(quod nunquam ueriti sumus) ut possessor agelli<BR>diceret: "Haec mea sunt; ueteres migrate coloni."<BR>Nunc uicti, tristes, quoniam fors omnia uersat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>hos illi (quod nec uertat bene!) mittimus haedos.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Lycidas</FONT>
</p>

<P>Certe equidem audieram, qua se subducere colles<BR>incipiunt mollique iugum demittere cliuo,<BR>usque ad aquam et ueteres, iam fracta cacumina, fagos,<BR>omnia carminibus uestrum seruasse Menalcan.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT>
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Moeris</FONT>
</p>

<P>Audieras, et fama fuit; sed carmina tantum<BR>nostra ualent, Lycida, tela inter Martia, quantum<BR>Chaonias dicunt aquila ueniente columbas.<BR>Quod nisi me quacumque nouas incidere litis<BR>ante sinistra caua monuisset ab ilice cornix,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>nec tuos hic Moeris nec uiueret ipse Menalcas.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Lycidas</FONT>
</p>

<P>Heu! Cadit in quemquam tantum scelus? Heu! Tua nobis<BR>paene simul tecum solacia rapta, Menalca?<BR>Quis caneret Nymphas? Quis humum florentibus herbis<BR>spargeret, aut uiridi fontis induceret umbra?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>uel quae sublegi tacitus tibi carmina nuper,<BR>cum te ad delicias ferres Amaryllida nostras?<BR>"Tityre, dum redeo (breuis est uia) pasce capellas;<BR>et potum pastas age, Tityre, et inter agendum<BR>occursare capro (cornu ferit ille) caueto."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT>
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Moeris</FONT>
</p>

<P>Immo haec quae Varo, necdum perfecta, canebat:<BR>"Vare, tuom nomen, superet modo Mantua nobis,<BR>Mantua uae miserae nimium uicina Cremonae,<BR>cantantes sublime ferent ad sidera cycni."
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Lycidas</FONT>
</p>

<P>Sic tua Cyrneas fugiant examina taxos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>sic cytiso pastae distendant ubera uaccae,<BR>incipe, si quid habes. Et me fecere poetam<BR>Pierides; sunt et mihi carmina; me quoque dicunt<BR>uatem pastores: sed non ego credulus illis;<BR>nam neque adhuc Vario uideor nec dicere Cinna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>digna, sed argutos inter strepere anser olores.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Moeris</FONT>
</p>

<P>Id quidem ago et tacitus, Lycida, mecum ipse uoluto,<BR>si ualeam meminisse; neque est ignobile carmen:<BR>"Huc ades, o Galarea: quis est nam ludus in undis?<BR>Hic uer purpureum, uarios hic flumina circum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>fundit humus flores; hic candida populus antro<BR>imminet et lentae texunt umbracula uites.<BR>Huc ades; insani feriant sine litora fluctus."
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Lycidas</FONT>
</p>

<P>Quid, quae te pura solum sub nocte canentem<BR>audieram? Numeros memini, si uerba tenerem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>"Daphni, quid antiquos signorum suspicis ortus?<BR>Ecce Dionaei processit Caesaris astrum,<BR>astrum quo segetes gauderent frugibus et quo<BR>duceret apricis in collibus uua colorem.<BR>Insere, Daphni, piros: carpent tua poma nepotes."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT>
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Moeris</FONT>
</p>

<P>Omnia fert aetas, animum quoque; saepe ego longos<BR>cantando puerum memini me condere soles:<BR>nunc oblita mihi tot carmina, uox quoque Moerim<BR>iam fugit ipsa: lupi Moerim uidere priores.<BR>Sed tamen ista satis referet tibi saepe Menalcas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT>
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Lycidas</FONT>
</p>

<P>Causando nostros in longum ducis amores.<BR>Et nunc omne tibi stratum silet aequor, et omnes,<BR>aspice, uentosi ceciderunt murmuris aurae.<BR>Hinc adeo media est nobis uia; namque sepulcrum<BR>incipit apparere Bianoris. Hic, ubi densas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>agricolae stringunt frondis, hic, Moeri, canamus:<BR>hic haedos depone, tamen ueniemus in urbem.<BR>Aut, si nox pluuiam ne colligat ante ueremur,<BR>cantantes licet usque (minus uia laedit) eamus:<BR>cantantes ut eamus, ego hoc te fasce leuabo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT>
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Moeris</FONT>
</p>

<P>Desine plura, puer, et quod nunc instat agamus.<BR>Carmina tum melius, cum uenerit ipse, canemus.
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
