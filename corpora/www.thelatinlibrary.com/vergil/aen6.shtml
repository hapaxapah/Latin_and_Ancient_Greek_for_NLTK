<html>
	<head>
		<title>
			P. VERGILI MARONIS AENEIDOS LIBER SEXTVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS AENEIDOS LIBER SEXTVS
</p>

<p class=border></p>

<p>
Sic fatur lacrimans, classique immittit habenas<br>et tandem Euboicis Cumarum adlabitur oris.<br>obuertunt pelago proras; tum dente tenaci<br>ancora fundabat nauis et litora curuae<br>praetexunt puppes. iuuenum manus emicat ardens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>litus in Hesperium; quaerit pars semina flammae<br>abstrusa in uenis silicis, pars densa ferarum<br>tecta rapit siluas inuentaque flumina monstrat.<br>at pius Aeneas arces quibus altus Apollo<br>praesidet horrendaeque procul secreta Sibyllae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>antrum immane, petit, magnam cui mentem animumque<br>Delius inspirat uates aperitque futura.<br>iam subeunt Triuiae lucos atque aurea tecta. </p>

<p>Daedalus, ut fama est, fugiens Minoia regna<br>praepetibus pennis ausus se credere caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>insuetum per iter gelidas enauit ad Arctos,<br>Chalcidicaque leuis tandem super astitit arce.<br>redditus his primum terris tibi, Phoebe, sacrauit<br>remigium alarum posuitque immania templa.<br>in foribus letum Androgeo; tum pendere poenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>Cecropidae iussi (miserum!) septena quotannis<br>corpora natorum; stat ductis sortibus urna.<br>contra elata mari respondet Cnosia tellus:<br>hic crudelis amor tauri suppostaque furto<br>Pasiphae mixtumque genus prolesque biformis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>Minotaurus inest, Veneris monimenta nefandae,<br>hic labor ille domus et inextricabilis error;<br>magnum reginae sed enim miseratus amorem<br>Daedalus ipse dolos tecti ambagesque resoluit,<br>caeca regens filo uestigia. tu quoque magnam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>partem opere in tanto, sineret dolor, Icare, haberes.<br>bis conatus erat casus effingere in auro,<br>bis patriae cecidere manus. quin protinus omnia<br>perlegerent oculis, ni iam praemissus Achates<br>adforet atque una Phoebi Triuiaeque sacerdos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>Deiphobe Glauci, fatur quae talia regi:<br>'non hoc ista sibi tempus spectacula poscit;<br>nunc grege de intacto septem mactare iuuencos<br>praestiterit, totidem lectas ex more bidentis.'<br>talibus adfata Aenean (nec sacra morantur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>iussa uiri) Teucros uocat alta in templa sacerdos. </p>

<p>Excisum Euboicae latus ingens rupis in antrum,<br>quo lati ducunt aditus centum, ostia centum,<br>unde ruunt totidem uoces, responsa Sibyllae.<br>uentum erat ad limen, cum uirgo 'poscere fata&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>tempus' ait; 'deus ecce deus!' cui talia fanti<br>ante fores subito non uultus, non color unus,<br>non comptae mansere comae; sed pectus anhelum,<br>et rabie fera corda tument, maiorque uideri<br>nec mortale sonans, adflata est numine quando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>iam propiore dei. 'cessas in uota precesque,<br>Tros' ait 'Aenea? cessas? neque enim ante dehiscent<br>attonitae magna ora domus.' et talia fata<br>conticuit. gelidus Teucris per dura cucurrit<br>ossa tremor, funditque preces rex pectore ab imo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>'Phoebe, grauis Troiae semper miserate labores,<br>Dardana qui Paridis derexti tela manusque<br>corpus in Aeacidae, magnas obeuntia terras<br>tot maria intraui duce te penitusque repostas<br>Massylum gentis praetentaque Syrtibus arua:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>iam tandem Italiae fugientis prendimus oras.<br>hac Troiana tenus fuerit fortuna secuta;<br>uos quoque Pergameae iam fas est parcere genti,<br>dique deaeque omnes, quibus obstitit Ilium et ingens<br>gloria Dardaniae. tuque, o sanctissima uates,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>praescia uenturi, da (non indebita posco<br>regna meis fatis) Latio considere Teucros<br>errantisque deos agitataque numina Troiae.<br>tum Phoebo et Triuiae solido de marmore templum<br>instituam festosque dies de nomine Phoebi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>te quoque magna manent regnis penetralia nostris:<br>hic ego namque tuas sortis arcanaque fata<br>dicta meae genti ponam, lectosque sacrabo,<br>alma, uiros. foliis tantum ne carmina manda,<br>ne turbata uolent rapidis ludibria uentis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>ipsa canas oro.' finem dedit ore loquendi. </p>

<p>At Phoebi nondum patiens immanis in antro<br>bacchatur uates, magnum si pectore possit<br>excussisse deum; tanto magis ille fatigat<br>os rabidum, fera corda domans, fingitque premendo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>ostia iamque domus patuere ingentia centum<br>sponte sua uatisque ferunt responsa per auras:<br>'o tandem magnis pelagi defuncte periclis<br>(sed terrae grauiora manent), in regna Lauini<br>Dardanidae uenient (mitte hanc de pectore curam),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>sed non et uenisse uolent. bella, horrida bella,<br>et Thybrim multo spumantem sanguine cerno.<br>non Simois tibi nec Xanthus nec Dorica castra<br>defuerint; alius Latio iam partus Achilles,<br>natus et ipse dea; nec Teucris addita Iuno &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>usquam aberit, cum tu supplex in rebus egenis<br>quas gentis Italum aut quas non oraueris urbes!<br>causa mali tanti coniunx iterum hospita Teucris<br>externique iterum thalami.<br>tu ne cede malis, sed contra audentior ito,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>qua tua te Fortuna sinet. uia prima salutis<br>(quod minime reris) Graia pandetur ab urbe.' </p>

<p>Talibus ex adyto dictis Cumaea Sibylla<br>horrendas canit ambages antroque remugit,<br>obscuris uera inuoluens: ea frena furenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>concutit et stimulos sub pectore uertit Apollo.<br>ut primum cessit furor et rabida ora quierunt,<br>incipit Aeneas heros: 'non ulla laborum,<br>o uirgo, noua mi facies inopinaue surgit;<br>omnia praecepi atque animo mecum ante peregi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>unum oro: quando hic inferni ianua regis<br>dicitur et tenebrosa palus Acheronte refuso,<br>ire ad conspectum cari genitoris et ora<br>contingat; doceas iter et sacra ostia pandas.<br>illum ego per flammas et mille sequentia tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>eripui his umeris medioque ex hoste recepi;<br>ille meum comitatus iter maria omnia mecum<br>atque omnis pelagique minas caelique ferebat,<br>inualidus, uiris ultra sortemque senectae.<br>quin, ut te supplex peterem et tua limina adirem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>idem orans mandata dabat. gnatique patrisque,<br>alma, precor, miserere (potes namque omnia, nec te<br>nequiquam lucis Hecate praefecit Auernis),<br>si potuit manis accersere coniugis Orpheus<br>Threicia fretus cithara fidibusque canoris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>si fratrem Pollux alterna morte redemit<br>itque reditque uiam totiens. quid Thesea, magnum<br>quid memorem Alciden? et mi genus ab Ioue summo.' </p>

<p>Talibus orabat dictis arasque tenebat,<br>cum sic orsa loqui uates: 'sate sanguine diuum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>Tros Anchisiade, facilis descensus Auerno:<br>noctes atque dies patet atri ianua Ditis;<br>sed reuocare gradum superasque euadere ad auras,<br>hoc opus, hic labor est. pauci, quos aequus amauit<br>Iuppiter aut ardens euexit ad aethera uirtus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>dis geniti potuere. tenent media omnia siluae,<br>Cocytusque sinu labens circumuenit atro.<br>quod si tantus amor menti, si tanta cupido est<br>bis Stygios innare lacus, bis nigra uidere<br>Tartara, et insano iuuat indulgere labori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>accipe quae peragenda prius. latet arbore opaca<br>aureus et foliis et lento uimine ramus,<br>Iunoni infernae dictus sacer; hunc tegit omnis<br>lucus et obscuris claudunt conuallibus umbrae.<br>sed non ante datur telluris operta subire&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>auricomos quam quis decerpserit arbore fetus.<br>hoc sibi pulchra suum ferri Proserpina munus<br>instituit. primo auulso non deficit alter<br>aureus, et simili frondescit uirga metallo.<br>ergo alte uestiga oculis et rite repertum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>carpe manu; namque ipse uolens facilisque sequetur,<br>si te fata uocant; aliter non uiribus ullis<br>uincere nec duro poteris conuellere ferro.<br>praeterea iacet exanimum tibi corpus amici<br>(heu nescis) totamque incestat funere classem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>dum consulta petis nostroque in limine pendes.<br>sedibus hunc refer ante suis et conde sepulcro.<br>duc nigras pecudes; ea prima piacula sunto.<br>sic demum lucos Stygis et regna inuia uiuis<br>aspicies.' dixit, pressoque obmutuit ore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155 </font></p>

<p>Aeneas maesto defixus lumina uultu<br>ingreditur linquens antrum, caecosque uolutat<br>euentus animo secum. cui fidus Achates<br>it comes et paribus curis uestigia figit.<br>multa inter sese uario sermone serebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>quem socium exanimum uates, quod corpus humandum<br>diceret. atque illi Misenum in litore sicco,<br>ut uenere, uident indigna morte peremptum,<br>Misenum Aeoliden, quo non praestantior alter<br>aere ciere uiros Martemque accendere cantu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>Hectoris hic magni fuerat comes, Hectora circum<br>et lituo pugnas insignis obibat et hasta.<br>postquam illum uita uictor spoliauit Achilles,<br>Dardanio Aeneae sese fortissimus heros<br>addiderat socium, non inferiora secutus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>sed tum, forte caua dum personat aequora concha,<br>demens, et cantu uocat in certamina diuos,<br>aemulus exceptum Triton, si credere dignum est,<br>inter saxa uirum spumosa immerserat unda.<br>ergo omnes magno circum clamore fremebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>praecipue pius Aeneas. tum iussa Sibyllae,<br>haud mora, festinant flentes aramque sepulcri<br>congerere arboribus caeloque educere certant.<br>itur in antiquam siluam, stabula alta ferarum;<br>procumbunt piceae, sonat icta securibus ilex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>fraxineaeque trabes cuneis et fissile robur<br>scinditur, aduoluunt ingentis montibus ornos. </p>

<p>Nec non Aeneas opera inter talia primus<br>hortatur socios paribusque accingitur armis.<br>atque haec ipse suo tristi cum corde uolutat &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>aspectans siluam immensam, et sic forte precatur:<br>'si nunc se nobis ille aureus arbore ramus<br>ostendat nemore in tanto! quando omnia uere<br>heu nimium de te uates, Misene, locuta est.'<br>uix ea fatus erat, geminae cum forte columbae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>ipsa sub ora uiri caelo uenere uolantes,<br>et uiridi sedere solo. tum maximus heros<br>maternas agnouit auis laetusque precatur:<br>'este duces, o, si qua uia est, cursumque per auras<br>derigite in lucos ubi pinguem diues opacat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>ramus humum. tuque, o, dubiis ne defice rebus,<br>diua parens.' sic effatus uestigia pressit<br>obseruans quae signa ferant, quo tendere pergant.<br>pascentes illae tantum prodire uolando<br>quantum acie possent oculi seruare sequentum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>inde ubi uenere ad fauces graue olentis Auerni,<br>tollunt se celeres liquidumque per aera lapsae<br>sedibus optatis gemina super arbore sidunt,<br>discolor unde auri per ramos aura refulsit.<br>quale solet siluis brumali frigore uiscum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>fronde uirere noua, quod non sua seminat arbos,<br>et croceo fetu teretis circumdare truncos,<br>talis erat species auri frondentis opaca<br>ilice, sic leni crepitabat brattea uento.<br>corripit Aeneas extemplo auidusque refringit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>cunctantem, et uatis portat sub tecta Sibyllae. </p>

<p>Nec minus interea Misenum in litore Teucri<br>flebant et cineri ingrato suprema ferebant.<br>principio pinguem taedis et robore secto<br>ingentem struxere pyram, cui frondibus atris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>intexunt latera et feralis ante cupressos<br>constituunt, decorantque super fulgentibus armis.<br>pars calidos latices et aena undantia flammis<br>expediunt, corpusque lauant frigentis et unguunt.<br>fit gemitus. tum membra toro defleta reponunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>purpureasque super uestis, uelamina nota,<br>coniciunt. pars ingenti subiere feretro,<br>triste ministerium, et subiectam more parentum<br>auersi tenuere facem. congesta cremantur<br>turea dona, dapes, fuso crateres oliuo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>postquam conlapsi cineres et flamma quieuit,<br>reliquias uino et bibulam lauere fauillam,<br>ossaque lecta cado texit Corynaeus aeno.<br>idem ter socios pura circumtulit unda<br>spargens rore leui et ramo felicis oliuae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>lustrauitque uiros dixitque nouissima uerba.<br>at pius Aeneas ingenti mole sepulcrum<br>imponit suaque arma uiro remumque tubamque<br>monte sub aerio, qui nunc Misenus ab illo<br>dicitur aeternumque tenet per saecula nomen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</font></p>

<p>His actis propere exsequitur praecepta Sibyllae.<br>spelunca alta fuit uastoque immanis hiatu,<br>scrupea, tuta lacu nigro nemorumque tenebris,<br>quam super haud ullae poterant impune uolantes<br>tendere iter pennis: talis sese halitus atris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>faucibus effundens supera ad conuexa ferebat.<br>[unde locum Grai dixerunt nomine Aornum.]<br>quattuor hic primum nigrantis terga iuuencos<br>constituit frontique inuergit uina sacerdos,<br>et summas carpens media inter cornua saetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>ignibus imponit sacris, libamina prima,<br>uoce uocans Hecaten caeloque Ereboque potentem.<br>supponunt alii cultros tepidumque cruorem<br>succipiunt pateris. ipse atri uelleris agnam<br>Aeneas matri Eumenidum magnaeque sorori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>ense ferit, sterilemque tibi, Proserpina, uaccam;<br>tum Stygio regi nocturnas incohat aras<br>et solida imponit taurorum uiscera flammis,<br>pingue super oleum fundens ardentibus extis.<br>ecce autem primi sub limina solis et ortus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>sub pedibus mugire solum et iuga coepta moueri<br>siluarum, uisaeque canes ululare per umbram<br>aduentante dea. 'procul, o procul este, profani,'<br>conclamat uates, 'totoque absistite luco;<br>tuque inuade uiam uaginaque eripe ferrum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>nunc animis opus, Aenea, nunc pectore firmo.'<br>tantum effata furens antro se immisit aperto;<br>ille ducem haud timidis uadentem passibus aequat. </p>

<p>Di, quibus imperium est animarum, umbraeque silentes<br>et Chaos et Phlegethon, loca nocte tacentia late,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>sit mihi fas audita loqui, sit numine uestro<br>pandere res alta terra et caligine mersas. </p>

<p>Ibant obscuri sola sub nocte per umbram<br>perque domos Ditis uacuas et inania regna:<br>quale per incertam lunam sub luce maligna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>est iter in siluis, ubi caelum condidit umbra<br>Iuppiter, et rebus nox abstulit atra colorem.<br>uestibulum ante ipsum primisque in faucibus Orci<br>Luctus et ultrices posuere cubilia Curae,<br>pallentesque habitant Morbi tristisque Senectus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>et Metus et malesuada Fames ac turpis Egestas,<br>terribiles uisu formae, Letumque Labosque;<br>tum consanguineus Leti Sopor et mala mentis<br>Gaudia, mortiferumque aduerso in limine Bellum,<br>ferreique Eumenidum thalami et Discordia demens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>uipereum crinem uittis innexa cruentis.<br>in medio ramos annosaque bracchia pandit<br>ulmus opaca, ingens, quam sedem Somnia uulgo<br>uana tenere ferunt, foliisque sub omnibus haerent.<br>multaque praeterea uariarum monstra ferarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>Centauri in foribus stabulant Scyllaeque biformes<br>et centumgeminus Briareus ac belua Lernae<br>horrendum stridens, flammisque armata Chimaera,<br>Gorgones Harpyiaeque et forma tricorporis umbrae.<br>corripit hic subita trepidus formidine ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>Aeneas strictamque aciem uenientibus offert,<br>et ni docta comes tenuis sine corpore uitas<br>admoneat uolitare caua sub imagine formae,<br>inruat et frustra ferro diuerberet umbras. </p>

<p>Hinc uia Tartarei quae fert Acherontis ad undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>turbidus hic caeno uastaque uoragine gurges<br>aestuat atque omnem Cocyto eructat harenam.<br>portitor has horrendus aquas et flumina seruat<br>terribili squalore Charon, cui plurima mento<br>canities inculta iacet, stant lumina flamma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>sordidus ex umeris nodo dependet amictus.<br>ipse ratem conto subigit uelisque ministrat<br>et ferruginea subuectat corpora cumba,<br>iam senior, sed cruda deo uiridisque senectus.<br>huc omnis turba ad ripas effusa ruebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>matres atque uiri defunctaque corpora uita<br>magnanimum heroum, pueri innuptaeque puellae,<br>impositique rogis iuuenes ante ora parentum:<br>quam multa in siluis autumni frigore primo<br>lapsa cadunt folia, aut ad terram gurgite ab alto &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>quam multae glomerantur aues, ubi frigidus annus<br>trans pontum fugat et terris immittit apricis.<br>stabant orantes primi transmittere cursum<br>tendebantque manus ripae ulterioris amore.<br>nauita sed tristis nunc hos nunc accipit illos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>ast alios longe summotos arcet harena.<br>Aeneas miratus enim motusque tumultu<br>'dic,' ait, 'o uirgo, quid uult concursus ad amnem?<br>quidue petunt animae? uel quo discrimine ripas<br>hae linquunt, illae remis uada liuida uerrunt?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>olli sic breuiter fata est longaeua sacerdos:<br>'Anchisa generate, deum certissima proles,<br>Cocyti stagna alta uides Stygiamque paludem,<br>di cuius iurare timent et fallere numen.<br>haec omnis, quam cernis, inops inhumataque turba est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>portitor ille Charon; hi, quos uehit unda, sepulti.<br>nec ripas datur horrendas et rauca fluenta<br>transportare prius quam sedibus ossa quierunt.<br>centum errant annos uolitantque haec litora circum;<br>tum demum admissi stagna exoptata reuisunt.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>constitit Anchisa satus et uestigia pressit<br>multa putans sortemque animo miseratus iniquam.<br>cernit ibi maestos et mortis honore carentis<br>Leucaspim et Lyciae ductorem classis Oronten,<br>quos simul a Troia uentosa per aequora uectos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>obruit Auster, aqua inuoluens nauemque uirosque. </p>

<p>Ecce gubernator sese Palinurus agebat,<br>qui Libyco nuper cursu, dum sidera seruat,<br>exciderat puppi mediis effusus in undis.<br>hunc ubi uix multa maestum cognouit in umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>sic prior adloquitur: 'quis te, Palinure, deorum<br>eripuit nobis medioque sub aequore mersit?<br>dic age. namque mihi, fallax haud ante repertus,<br>hoc uno responso animum delusit Apollo,<br>qui fore te ponto incolumem finisque canebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>uenturum Ausonios. en haec promissa fides est?'<br>ille autem: 'neque te Phoebi cortina fefellit,<br>dux Anchisiade, nec me deus aequore mersit.<br>namque gubernaclum multa ui forte reuulsum,<br>cui datus haerebam custos cursusque regebam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>praecipitans traxi mecum. maria aspera iuro<br>non ullum pro me tantum cepisse timorem,<br>quam tua ne spoliata armis, excussa magistro,<br>deficeret tantis nauis surgentibus undis.<br>tris Notus hibernas immensa per aequora noctes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>uexit me uiolentus aqua; uix lumine quarto<br>prospexi Italiam summa sublimis ab unda.<br>paulatim adnabam terrae; iam tuta tenebam,<br>ni gens crudelis madida cum ueste grauatum<br>prensantemque uncis manibus capita aspera montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>ferro inuasisset praedamque ignara putasset.<br>nunc me fluctus habet uersantque in litore uenti.<br>quod te per caeli iucundum lumen et auras,<br>per genitorem oro, per spes surgentis Iuli,<br>eripe me his, inuicte, malis: aut tu mihi terram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>inice, namque potes, portusque require Velinos;<br>aut tu, si qua uia est, si quam tibi diua creatrix<br>ostendit (neque enim, credo, sine numine diuum<br>flumina tanta paras Stygiamque innare paludem),<br>da dextram misero et tecum me tolle per undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>sedibus ut saltem placidis in morte quiescam.'<br>talia fatus erat coepit cum talia uates:<br>'unde haec, o Palinure, tibi tam dira cupido?<br>tu Stygias inhumatus aquas amnemque seuerum<br>Eumenidum aspicies, ripamue iniussus adibis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>desine fata deum flecti sperare precando,<br>sed cape dicta memor, duri solacia casus.<br>nam tua finitimi, longe lateque per urbes<br>prodigiis acti caelestibus, ossa piabunt<br>et statuent tumulum et tumulo sollemnia mittent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>aeternumque locus Palinuri nomen habebit.'<br>his dictis curae emotae pulsusque parumper<br>corde dolor tristi; gaudet cognomine terra. </p>

<p>Ergo iter inceptum peragunt fluuioque propinquant.<br>nauita quos iam inde ut Stygia prospexit ab unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>per tacitum nemus ire pedemque aduertere ripae,<br>sic prior adgreditur dictis atque increpat ultro:<br>'quisquis es, armatus qui nostra ad flumina tendis,<br>fare age, quid uenias, iam istinc et comprime gressum.<br>umbrarum hic locus est, somni noctisque soporae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>corpora uiua nefas Stygia uectare carina.<br>nec uero Alciden me sum laetatus euntem<br>accepisse lacu, nec Thesea Pirithoumque,<br>dis quamquam geniti atque inuicti uiribus essent.<br>Tartareum ille manu custodem in uincla petiuit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>ipsius a solio regis traxitque trementem;<br>hi dominam Ditis thalamo deducere adorti.'<br>quae contra breuiter fata est Amphrysia uates:<br>'nullae hic insidiae tales (absiste moueri),<br>nec uim tela ferunt; licet ingens ianitor antro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>aeternum latrans exsanguis terreat umbras,<br>casta licet patrui seruet Proserpina limen.<br>Troius Aeneas, pietate insignis et armis,<br>ad genitorem imas Erebi descendit ad umbras.<br>si te nulla mouet tantae pietatis imago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>at ramum hunc' (aperit ramum qui ueste latebat)<br>'agnoscas.' tumida ex ira tum corda residunt;<br>nec plura his. ille admirans uenerabile donum<br>fatalis uirgae longo post tempore uisum<br>caeruleam aduertit puppim ripaeque propinquat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>inde alias animas, quae per iuga longa sedebant,<br>deturbat laxatque foros; simul accipit alueo<br>ingentem Aenean. gemuit sub pondere cumba<br>sutilis et multam accepit rimosa paludem.<br>tandem trans fluuium incolumis uatemque uirumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>informi limo glaucaque exponit in ulua. </p>

<p>Cerberus haec ingens latratu regna trifauci<br>personat aduerso recubans immanis in antro.<br>cui uates horrere uidens iam colla colubris<br>melle soporatam et medicatis frugibus offam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>obicit. ille fame rabida tria guttura pandens<br>corripit obiectam, atque immania terga resoluit<br>fusus humi totoque ingens extenditur antro.<br>occupat Aeneas aditum custode sepulto<br>euaditque celer ripam inremeabilis undae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</font></p>

<p>Continuo auditae uoces uagitus et ingens<br>infantumque animae flentes, in limine primo<br>quos dulcis uitae exsortis et ab ubere raptos<br>abstulit atra dies et funere mersit acerbo;<br>hos iuxta falso damnati crimine mortis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>nec uero hae sine sorte datae, sine iudice, sedes:<br>quaesitor Minos urnam mouet; ille silentum<br>consiliumque uocat uitasque et crimina discit.<br>proxima deinde tenent maesti loca, qui sibi letum<br>insontes peperere manu lucemque perosi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>proiecere animas. quam uellent aethere in alto<br>nunc et pauperiem et duros perferre labores!<br>fas obstat, tristisque palus inamabilis undae<br>alligat et nouies Styx interfusa coercet.<br>nec procul hinc partem fusi monstrantur in omnem &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>Lugentes campi; sic illos nomine dicunt.<br>hic quos durus amor crudeli tabe peredit<br>secreti celant calles et myrtea circum<br>silua tegit; curae non ipsa in morte relinquunt.<br>his Phaedram Procrinque locis maestamque Eriphylen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>crudelis nati monstrantem uulnera cernit,<br>Euadnenque et Pasiphaen; his Laodamia<br>it comes et iuuenis quondam, nunc femina, Caeneus<br>rursus et in ueterem fato reuoluta figuram.<br>inter quas Phoenissa recens a uulnere Dido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>errabat silua in magna; quam Troius heros<br>ut primum iuxta stetit agnouitque per umbras<br>obscuram, qualem primo qui surgere mense<br>aut uidet aut uidisse putat per nubila lunam,<br>demisit lacrimas dulcique adfatus amore est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>'infelix Dido, uerus mihi nuntius ergo<br>uenerat exstinctam ferroque extrema secutam?<br>funeris heu tibi causa fui? per sidera iuro,<br>per superos et si qua fides tellure sub ima est,<br>inuitus, regina, tuo de litore cessi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>sed me iussa deum, quae nunc has ire per umbras,<br>per loca senta situ cogunt noctemque profundam,<br>imperiis egere suis; nec credere quiui<br>hunc tantum tibi me discessu ferre dolorem.<br>siste gradum teque aspectu ne subtrahe nostro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>quem fugis? extremum fato quod te adloquor hoc est.'<br>talibus Aeneas ardentem et torua tuentem<br>lenibat dictis animum lacrimasque ciebat.<br>illa solo fixos oculos auersa tenebat<br>nec magis incepto uultum sermone mouetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>quam si dura silex aut stet Marpesia cautes.<br>tandem corripuit sese atque inimica refugit<br>in nemus umbriferum, coniunx ubi pristinus illi<br>respondet curis aequatque Sychaeus amorem.<br>nec minus Aeneas casu percussus iniquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>prosequitur lacrimis longe et miseratur euntem. </p>

<p>Inde datum molitur iter. iamque arua tenebant<br>ultima, quae bello clari secreta frequentant.<br>hic illi occurrit Tydeus, hic inclutus armis<br>Parthenopaeus et Adrasti pallentis imago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>hic multum fleti ad superos belloque caduci<br>Dardanidae, quos ille omnis longo ordine cernens<br>ingemuit, Glaucumque Medontaque Thersilochumque,<br>tris Antenoridas Cererique sacrum Polyboeten,<br>Idaeumque etiam currus, etiam arma tenentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>circumstant animae dextra laeuaque frequentes,<br>nec uidisse semel satis est; iuuat usque morari<br>et conferre gradum et ueniendi discere causas.<br>at Danaum proceres Agamemnoniaeque phalanges<br>ut uidere uirum fulgentiaque arma per umbras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>ingenti trepidare metu; pars uertere terga,<br>ceu quondam petiere rates, pars tollere uocem<br>exiguam: inceptus clamor frustratur hiantis. </p>

<p>Atque hic Priamiden laniatum corpore toto<br>Deiphobum uidet et lacerum crudeliter ora,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>ora manusque ambas, populataque tempora raptis<br>auribus et truncas inhonesto uulnere naris.<br>uix adeo agnouit pauitantem ac dira tegentem<br>supplicia, et notis compellat uocibus ultro:<br>'Deiphobe armipotens, genus alto a sanguine Teucri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>quis tam crudelis optauit sumere poenas?<br>cui tantum de te licuit? mihi fama suprema<br>nocte tulit fessum uasta te caede Pelasgum<br>procubuisse super confusae stragis aceruum.<br>tunc egomet tumulum Rhoeteo in litore inanem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>constitui et magna manis ter uoce uocaui.<br>nomen et arma locum seruant; te, amice, nequiui<br>conspicere et patria decedens ponere terra.'<br>ad quae Priamides: 'nihil o tibi, amice, relictum;<br>omnia Deiphobo soluisti et funeris umbris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>sed me fata mea et scelus exitiale Lacaenae<br>his mersere malis; illa haec monimenta reliquit.<br>namque ut supremam falsa inter gaudia noctem<br>egerimus, nosti: et nimium meminisse necesse est.<br>cum fatalis equus saltu super ardua uenit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>Pergama et armatum peditem grauis attulit aluo,<br>illa chorum simulans euhantis orgia circum<br>ducebat Phrygias; flammam media ipsa tenebat<br>ingentem et summa Danaos ex arce uocabat.<br>tum me confectum curis somnoque grauatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>infelix habuit thalamus, pressitque iacentem<br>dulcis et alta quies placidaeque simillima morti.<br>egregia interea coniunx arma omnia tectis<br>emouet, et fidum capiti subduxerat ensem:<br>intra tecta uocat Menelaum et limina pandit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>scilicet id magnum sperans fore munus amanti,<br>et famam exstingui ueterum sic posse malorum.<br>quid moror? inrumpunt thalamo, comes additus una<br>hortator scelerum Aeolides. di, talia Grais<br>instaurate, pio si poenas ore reposco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>sed te qui uiuum casus, age fare uicissim,<br>attulerint. pelagine uenis erroribus actus<br>an monitu diuum? an quae te fortuna fatigat,<br>ut tristis sine sole domos, loca turbida, adires?' </p>

<p>Hac uice sermonum roseis Aurora quadrigis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>iam medium aetherio cursu traiecerat axem;<br>et fors omne datum traherent per talia tempus,<br>sed comes admonuit breuiterque adfata Sibylla est:<br>'nox ruit, Aenea; nos flendo ducimus horas.<br>hic locus est, partis ubi se uia findit in ambas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>dextera quae Ditis magni sub moenia tendit,<br>hac iter Elysium nobis; at laeua malorum<br>exercet poenas et ad impia Tartara mittit.'<br>Deiphobus contra: 'ne saeui, magna sacerdos;<br>discedam, explebo numerum reddarque tenebris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>i decus, i, nostrum; melioribus utere fatis.'<br>tantum effatus, et in uerbo uestigia torsit. </p>

<p>Respicit Aeneas subito et sub rupe sinistra<br>moenia lata uidet triplici circumdata muro,<br>quae rapidus flammis ambit torrentibus amnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>Tartareus Phlegethon, torquetque sonantia saxa.<br>porta aduersa ingens solidoque adamante columnae,<br>uis ut nulla uirum, non ipsi exscindere bello<br>caelicolae ualeant; stat ferrea turris ad auras,<br>Tisiphoneque sedens palla succincta cruenta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>uestibulum exsomnis seruat noctesque diesque.<br>hinc exaudiri gemitus et saeua sonare<br>uerbera, tum stridor ferri tractaeque catenae.<br>constitit Aeneas strepitumque exterritus hausit.<br>'quae scelerum facies? o uirgo, effare; quibusue&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>urgentur poenis? quis tantus plangor ad auras?'<br>tum uates sic orsa loqui: 'dux inclute Teucrum,<br>nulli fas casto sceleratum insistere limen;<br>sed me cum lucis Hecate praefecit Auernis,<br>ipsa deum poenas docuit perque omnia duxit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>Cnosius haec Rhadamanthus habet durissima regna<br>castigatque auditque dolos subigitque fateri<br>quae quis apud superos furto laetatus inani<br>distulit in seram commissa piacula mortem.<br>continuo sontis ultrix accincta flagello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>Tisiphone quatit insultans, toruosque sinistra<br>intentans anguis uocat agmina saeua sororum.<br>tum demum horrisono stridentes cardine sacrae<br>panduntur portae. cernis custodia qualis<br>uestibulo sedeat, facies quae limina seruet?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>quinquaginta atris immanis hiatibus Hydra<br>saeuior intus habet sedem. tum Tartarus ipse<br>bis patet in praeceps tantum tenditque sub umbras<br>quantus ad aetherium caeli suspectus Olympum.<br>hic genus antiquum Terrae, Titania pubes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>fulmine deiecti fundo uoluuntur in imo.<br>hic et Aloidas geminos immania uidi<br>corpora, qui manibus magnum rescindere caelum<br>adgressi superisque Iouem detrudere regnis.<br>uidi et crudelis dantem Salmonea poenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>dum flammas Iouis et sonitus imitatur Olympi.<br>quattuor hic inuectus equis et lampada quassans<br>per Graium populos mediaeque per Elidis urbem<br>ibat ouans, diuumque sibi poscebat honorem,<br>demens, qui nimbos et non imitabile fulmen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>aere et cornipedum pulsu simularet equorum.<br>at pater omnipotens densa inter nubila telum<br>contorsit, non ille faces nec fumea taedis<br>lumina, praecipitemque immani turbine adegit.<br>nec non et Tityon, Terrae omniparentis alumnum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>cernere erat, per tota nouem cui iugera corpus<br>porrigitur, rostroque immanis uultur obunco<br>immortale iecur tondens fecundaque poenis<br>uiscera rimaturque epulis habitatque sub alto<br>pectore, nec fibris requies datur ulla renatis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>quid memorem Lapithas, Ixiona Pirithoumque?<br>quos super atra silex iam iam lapsura cadentique<br>imminet adsimilis; lucent genialibus altis<br>aurea fulcra toris, epulaeque ante ora paratae<br>regifico luxu; Furiarum maxima iuxta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>accubat et manibus prohibet contingere mensas,<br>exsurgitque facem attollens atque intonat ore.<br>hic, quibus inuisi fratres, dum uita manebat,<br>pulsatusue parens et fraus innexa clienti,<br>aut qui diuitiis soli incubuere repertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>nec partem posuere suis (quae maxima turba est),<br>quique ob adulterium caesi, quique arma secuti<br>impia nec ueriti dominorum fallere dextras,<br>inclusi poenam exspectant. ne quaere doceri<br>quam poenam, aut quae forma uiros fortunaue mersit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>saxum ingens uoluunt alii, radiisque rotarum<br>districti pendent; sedet aeternumque sedebit<br>infelix Theseus, Phlegyasque miserrimus omnis<br>admonet et magna testatur uoce per umbras:<br>"discite iustitiam moniti et non temnere diuos."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>uendidit hic auro patriam dominumque potentem<br>imposuit; fixit leges pretio atque refixit;<br>hic thalamum inuasit natae uetitosque hymenaeos:<br>ausi omnes immane nefas ausoque potiti.<br>non, mihi si linguae centum sint oraque centum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>ferrea uox, omnis scelerum comprendere formas,<br>omnia poenarum percurrere nomina possim.' </p>

<p>Haec ubi dicta dedit Phoebi longaeua sacerdos,<br>'sed iam age, carpe uiam et susceptum perfice munus;<br>acceleremus' ait; 'Cyclopum educta caminis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>moenia conspicio atque aduerso fornice portas,<br>haec ubi nos praecepta iubent deponere dona.'<br>dixerat et pariter gressi per opaca uiarum<br>corripiunt spatium medium foribusque propinquant.<br>occupat Aeneas aditum corpusque recenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>spargit aqua ramumque aduerso in limine figit. </p>

<p>His demum exactis, perfecto munere diuae,<br>deuenere locos laetos et amoena uirecta<br>fortunatorum nemorum sedesque beatas.<br>largior hic campos aether et lumine uestit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>purpureo, solemque suum, sua sidera norunt.<br>pars in gramineis exercent membra palaestris,<br>contendunt ludo et fulua luctantur harena;<br>pars pedibus plaudunt choreas et carmina dicunt.<br>nec non Threicius longa cum ueste sacerdos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>obloquitur numeris septem discrimina uocum,<br>iamque eadem digitis, iam pectine pulsat eburno.<br>hic genus antiquum Teucri, pulcherrima proles,<br>magnanimi heroes nati melioribus annis,<br>Ilusque Assaracusque et Troiae Dardanus auctor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>arma procul currusque uirum miratur inanis;<br>stant terra defixae hastae passimque soluti<br>per campum pascuntur equi. quae gratia currum<br>armorumque fuit uiuis, quae cura nitentis<br>pascere equos, eadem sequitur tellure repostos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>conspicit, ecce, alios dextra laeuaque per herbam<br>uescentis laetumque choro paeana canentis<br>inter odoratum lauris nemus, unde superne<br>plurimus Eridani per siluam uoluitur amnis.<br>hic manus ob patriam pugnando uulnera passi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>quique sacerdotes casti, dum uita manebat,<br>quique pii uates et Phoebo digna locuti,<br>inuentas aut qui uitam excoluere per artis<br>quique sui memores aliquos fecere merendo:<br>omnibus his niuea cinguntur tempora uitta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>quos circumfusos sic est adfata Sibylla,<br>Musaeum ante omnis (medium nam plurima turba<br>hunc habet atque umeris exstantem suspicit altis):<br>'dicite, felices animae tuque optime uates,<br>quae regio Anchisen, quis habet locus? illius ergo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>uenimus et magnos Erebi tranauimus amnis.'<br>atque huic responsum paucis ita reddidit heros:<br>'nulli certa domus; lucis habitamus opacis,<br>riparumque toros et prata recentia riuis<br>incolimus. sed uos, si fert ita corde uoluntas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>hoc superate iugum, et facili iam tramite sistam.'<br>dixit, et ante tulit gressum camposque nitentis<br>desuper ostentat; dehinc summa cacumina linquunt. </p>

<p>At pater Anchises penitus conualle uirenti<br>inclusas animas superumque ad lumen ituras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>lustrabat studio recolens, omnemque suorum<br>forte recensebat numerum, carosque nepotes<br>fataque fortunasque uirum moresque manusque.<br>isque ubi tendentem aduersum per gramina uidit<br>Aenean, alacris palmas utrasque tetendit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>effusaeque genis lacrimae et uox excidit ore:<br>'uenisti tandem, tuaque exspectata parenti<br>uicit iter durum pietas? datur ora tueri,<br>nate, tua et notas audire et reddere uoces?<br>sic equidem ducebam animo rebarque futurum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>tempora dinumerans, nec me mea cura fefellit.<br>quas ego te terras et quanta per aequora uectum<br>accipio! quantis iactatum, nate, periclis!<br>quam metui ne quid Libyae tibi regna nocerent!'<br>ille autem: 'tua me, genitor, tua tristis imago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>saepius occurrens haec limina tendere adegit;<br>stant sale Tyrrheno classes. da iungere dextram,<br>da, genitor, teque amplexu ne subtrahe nostro.'<br>sic memorans largo fletu simul ora rigabat.<br>ter conatus ibi collo dare bracchia circum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>ter frustra comprensa manus effugit imago,<br>par leuibus uentis uolucrique simillima somno. </p>

<p>Interea uidet Aeneas in ualle reducta<br>seclusum nemus et uirgulta sonantia siluae,<br>Lethaeumque domos placidas qui praenatat amnem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>hunc circum innumerae gentes populique uolabant:<br>ac ueluti in pratis ubi apes aestate serena<br>floribus insidunt uariis et candida circum<br>lilia funduntur, strepit omnis murmure campus.<br>horrescit uisu subito causasque requirit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>inscius Aeneas, quae sint ea flumina porro,<br>quiue uiri tanto complerint agmine ripas.<br>tum pater Anchises: 'animae, quibus altera fato<br>corpora debentur, Lethaei ad fluminis undam<br>securos latices et longa obliuia potant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>has equidem memorare tibi atque ostendere coram<br>iampridem, hanc prolem cupio enumerare meorum,<br>quo magis Italia mecum laetere reperta.'<br>'o pater, anne aliquas ad caelum hinc ire putandum est<br>sublimis animas iterumque ad tarda reuerti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>corpora? quae lucis miseris tam dira cupido?'<br>'dicam equidem nec te suspensum, nate, tenebo'<br>suscipit Anchises atque ordine singula pandit. </p>

<p>'Principio caelum ac terras camposque liquentis<br>lucentemque globum lunae Titaniaque astra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>spiritus intus alit, totamque infusa per artus<br>mens agitat molem et magno se corpore miscet.<br>inde hominum pecudumque genus uitaeque uolantum<br>et quae marmoreo fert monstra sub aequore pontus.<br>igneus est ollis uigor et caelestis origo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>seminibus, quantum non noxia corpora tardant<br>terrenique hebetant artus moribundaque membra.<br>hinc metuunt cupiuntque, dolent gaudentque, neque auras<br>dispiciunt clausae tenebris et carcere caeco.<br>quin et supremo cum lumine uita reliquit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>non tamen omne malum miseris nec funditus omnes<br>corporeae excedunt pestes, penitusque necesse est<br>multa diu concreta modis inolescere miris.<br>ergo exercentur poenis ueterumque malorum<br>supplicia expendunt: aliae panduntur inanes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>suspensae ad uentos, aliis sub gurgite uasto<br>infectum eluitur scelus aut exuritur igni:<br>quisque suos patimur manis. exinde per amplum<br>mittimur Elysium et pauci laeta arua tenemus,<br>donec longa dies perfecto temporis orbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>concretam exemit labem, purumque relinquit<br>aetherium sensum atque aurai simplicis ignem.<br>has omnis, ubi mille rotam uoluere per annos,<br>Lethaeum ad fluuium deus euocat agmine magno,<br>scilicet immemores supera ut conuexa reuisant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>rursus, et incipiant in corpora uelle reuerti.' </p>

<p>Dixerat Anchises natumque unaque Sibyllam<br>conuentus trahit in medios turbamque sonantem,<br>et tumulum capit unde omnis longo ordine posset<br>aduersos legere et uenientum discere uultus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</font></p>

<p>'Nunc age, Dardaniam prolem quae deinde sequatur<br>gloria, qui maneant Itala de gente nepotes,<br>inlustris animas nostrumque in nomen ituras,<br>expediam dictis, et te tua fata docebo.<br>ille, uides, pura iuuenis qui nititur hasta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>proxima sorte tenet lucis loca, primus ad auras<br>aetherias Italo commixtus sanguine surget,<br>Siluius, Albanum nomen, tua postuma proles,<br>quem tibi longaeuo serum Lauinia coniunx<br>educet siluis regem regumque parentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>unde genus Longa nostrum dominabitur Alba.<br>proximus ille Procas, Troianae gloria gentis,<br>et Capys et Numitor et qui te nomine reddet<br>Siluius Aeneas, pariter pietate uel armis<br>egregius, si umquam regnandam acceperit Albam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>qui iuuenes! quantas ostentant, aspice, uiris<br>atque umbrata gerunt ciuili tempora quercu!<br>hi tibi Nomentum et Gabios urbemque Fidenam,<br>hi Collatinas imponent montibus arces,<br>Pometios Castrumque Inui Bolamque Coramque;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>haec tum nomina erunt, nunc sunt sine nomine terrae.<br>quin et auo comitem sese Mauortius addet<br>Romulus, Assaraci quem sanguinis Ilia mater<br>educet. uiden, ut geminae stant uertice cristae<br>et pater ipse suo superum iam signat honore?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>en huius, nate, auspiciis illa incluta Roma<br>imperium terris, animos aequabit Olympo,<br>septemque una sibi muro circumdabit arces,<br>felix prole uirum: qualis Berecyntia mater<br>inuehitur curru Phrygias turrita per urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>laeta deum partu, centum complexa nepotes,<br>omnis caelicolas, omnis supera alta tenentis.<br>huc geminas nunc flecte acies, hanc aspice gentem<br>Romanosque tuos. hic Caesar et omnis Iuli<br>progenies magnum caeli uentura sub axem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>hic uir, hic est, tibi quem promitti saepius audis,<br>Augustus Caesar, diui genus, aurea condet<br>saecula qui rursus Latio regnata per arua<br>Saturno quondam, super et Garamantas et Indos<br>proferet imperium; iacet extra sidera tellus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>extra anni solisque uias, ubi caelifer Atlas<br>axem umero torquet stellis ardentibus aptum.<br>huius in aduentum iam nunc et Caspia regna<br>responsis horrent diuum et Maeotia tellus,<br>et septemgemini turbant trepida ostia Nili.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>nec uero Alcides tantum telluris obiuit,<br>fixerit aeripedem ceruam licet, aut Erymanthi<br>pacarit nemora et Lernam tremefecerit arcu;<br>nec qui pampineis uictor iuga flectit habenis<br>Liber, agens celso Nysae de uertice tigris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>et dubitamus adhuc uirtutem extendere factis,<br>aut metus Ausonia prohibet consistere terra?<br>quis procul ille autem ramis insignis oliuae<br>sacra ferens? nosco crinis incanaque menta<br>regis Romani primam qui legibus urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>fundabit, Curibus paruis et paupere terra<br>missus in imperium magnum. cui deinde subibit<br>otia qui rumpet patriae residesque mouebit<br>Tullus in arma uiros et iam desueta triumphis<br>agmina. quem iuxta sequitur iactantior Ancus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>nunc quoque iam nimium gaudens popularibus auris.<br>uis et Tarquinios reges animamque superbam<br>ultoris Bruti, fascisque uidere receptos?<br>consulis imperium hic primus saeuasque securis<br>accipiet, natosque pater noua bella mouentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>ad poenam pulchra pro libertate uocabit,<br>infelix, utcumque ferent ea facta minores:<br>uincet amor patriae laudumque immensa cupido.<br>quin Decios Drusosque procul saeuumque securi<br>aspice Torquatum et referentem signa Camillum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>illae autem paribus quas fulgere cernis in armis,<br>concordes animae nunc et dum nocte prementur,<br>heu quantum inter se bellum, si lumina uitae<br>attigerint, quantas acies stragemque ciebunt,<br>aggeribus socer Alpinis atque arce Monoeci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>descendens, gener aduersis instructus Eois!<br>ne, pueri, ne tanta animis adsuescite bella<br>neu patriae ualidas in uiscera uertite uiris;<br>tuque prior, tu parce, genus qui ducis Olympo,<br>proice tela manu, sanguis meus!&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>ille triumphata Capitolia ad alta Corintho<br>uictor aget currum caesis insignis Achiuis.<br>eruet ille Argos Agamemnoniasque Mycenas<br>ipsumque Aeaciden, genus armipotentis Achilli,<br>ultus auos Troiae templa et temerata Mineruae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>quis te, magne Cato, tacitum aut te, Cosse, relinquat?<br>quis Gracchi genus aut geminos, duo fulmina belli,<br>Scipiadas, cladem Libyae, paruoque potentem<br>Fabricium uel te sulco, Serrane, serentem?<br>quo fessum rapitis, Fabii? tu Maximus ille es,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>unus qui nobis cunctando restituis rem.<br>excudent alii spirantia mollius aera<br>(credo equidem), uiuos ducent de marmore uultus,<br>orabunt causas melius, caelique meatus<br>describent radio et surgentia sidera dicent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>tu regere imperio populos, Romane, memento<br>(hae tibi erunt artes), pacique imponere morem,<br>parcere subiectis et debellare superbos.' </p>

<p>Sic pater Anchises, atque haec mirantibus addit:<br>'aspice, ut insignis spoliis Marcellus opimis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>ingreditur uictorque uiros supereminet omnis.<br>hic rem Romanam magno turbante tumultu<br>sistet eques, sternet Poenos Gallumque rebellem,<br>tertiaque arma patri suspendet capta Quirino.'<br>atque hic Aeneas (una namque ire uidebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>egregium forma iuuenem et fulgentibus armis,<br>sed frons laeta parum et deiecto lumina uultu)<br>'quis, pater, ille, uirum qui sic comitatur euntem?<br>filius, anne aliquis magna de stirpe nepotum?<br>qui strepitus circa comitum! quantum instar in ipso!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>sed nox atra caput tristi circumuolat umbra.'<br>tum pater Anchises lacrimis ingressus obortis:<br>'o gnate, ingentem luctum ne quaere tuorum;<br>ostendent terris hunc tantum fata nec ultra<br>esse sinent. nimium uobis Romana propago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>uisa potens, superi, propria haec si dona fuissent.<br>quantos ille uirum magnam Mauortis ad urbem<br>campus aget gemitus! uel quae, Tiberine, uidebis<br>funera, cum tumulum praeterlabere recentem!<br>nec puer Iliaca quisquam de gente Latinos &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">875</span><br>in tantum spe tollet auos, nec Romula quondam<br>ullo se tantum tellus iactabit alumno.<br>heu pietas, heu prisca fides inuictaque bello<br>dextera! non illi se quisquam impune tulisset<br>obuius armato, seu cum pedes iret in hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>seu spumantis equi foderet calcaribus armos.<br>heu, miserande puer, si qua fata aspera rumpas,<br>tu Marcellus eris. manibus date lilia plenis<br>purpureos spargam flores animamque nepotis<br>his saltem accumulem donis, et fungar inani&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>munere.' sic tota passim regione uagantur<br>aeris in campis latis atque omnia lustrant.<br>quae postquam Anchises natum per singula duxit<br>incenditque animum famae uenientis amore,<br>exim bella uiro memorat quae deinde gerenda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>Laurentisque docet populos urbemque Latini,<br>et quo quemque modo fugiatque feratque laborem. </p>

<p>Sunt geminae Somni portae, quarum altera fertur<br>cornea, qua ueris facilis datur exitus umbris,<br>altera candenti perfecta nitens elephanto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">895</span><br>sed falsa ad caelum mittunt insomnia Manes.<br>his ibi tum natum Anchises unaque Sibyllam<br>prosequitur dictis portaque emittit eburna,<br>ille uiam secat ad nauis sociosque reuisit. </p>

<p>Tum se ad Caietae recto fert limite portum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>ancora de prora iacitur; stant litore puppes.
</p>

<p class=border></p>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>