<html>
	<head>
		<title>
			P. VERGILI MARONIS GEORGICON LIBER PRIMVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS GEORGICON LIBER PRIMVS
</p>

<P class=border></P>

<p>
 Quid faciat laetas segetes, quo sidere terram<BR>
 uertere, Maecenas, ulmisque adiungere uitis<BR>
 conueniat, quae cura boum, qui cultus habendo<BR>
 sit pecori, apibus quanta experientia parcis,<BR>
 hinc canere incipiam. uos, o clarissima mundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 lumina, labentem caelo quae ducitis annum;<BR>
 Liber et alma Ceres, uestro si munere tellus<BR>
 Chaoniam pingui glandem mutauit arista,<BR>
 poculaque inuentis Acheloia miscuit uuis;<BR>
 et uos, agrestum praesentia numina, Fauni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 (ferte simul Faunique pedem Dryadesque puellae:<BR>
 munera uestra cano); tuque o, cui prima frementem<BR>
 fudit equum magno tellus percussa tridenti,<BR>
 Neptune; et cultor nemorum, cui pinguia Ceae<BR>
 ter centum niuei tondent dumeta iuuenci;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
 ipse nemus linquens patrium saltusque Lycaei<BR>
 Pan, ouium custos, tua si tibi Maenala curae,<BR>
 adsis, o Tegeaee, fauens, oleaeque Minerua<BR>
 inuentrix, uncique puer monstrator aratri,<BR>
 et teneram ab radice ferens, Siluane, cupressum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
 dique deaeque omnes, studium quibus arua tueri,<BR>
 quique nouas alitis non ullo semine fruges<BR>
 quique satis largum caelo demittitis imbrem.<BR>
 tuque adeo, quem mox quae sint habitura deorum<BR>
 concilia incertum est, urbisne inuisere, Caesar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 terrarumque uelis curam, et te maximus orbis<BR>
 auctorem frugum tempestatumque potentem<BR>
 accipiat cingens materna tempora myrto;<BR>
 an deus immensi uenias maris ac tua nautae<BR>
 numina sola colant, tibi seruiat ultima Thule,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
 teque sibi generum Tethys emat omnibus undis;<BR>
 anne nouum tardis sidus te mensibus addas,<BR>
 qua locus Erigonen inter Chelasque sequentis<BR>
 panditur (ipse tibi iam bracchia contrahit ardens<BR>
 Scorpius et caeli iusta plus parte reliquit);&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
 quidquid eris (nam te nec sperant Tartara regem,<BR>
 nec tibi regnandi ueniat tam dira cupido,<BR>
 quamuis Elysios miretur Graecia campos<BR>
 nec repetita sequi curet Proserpina matrem),<BR>
 da facilem cursum atque audacibus adnue coeptis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
 ignarosque uiae mecum miseratus agrestis<BR>
 ingredere et uotis iam nunc adsuesce uocari.<BR>
&nbsp;&nbsp;&nbsp;&nbsp;&nbsp;Vere nouo, gelidus canis cum montibus umor<BR>
 liquitur et Zephyro putris se glaeba resoluit,<BR>
 depresso incipiat iam tum mihi taurus aratro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
 ingemere et sulco attritus splendescere uomer.<BR>
 illa seges demum uotis respondet auari<BR>
 agricolae, bis quae solem, bis frigora sensit;<BR>
 illius immensae ruperunt horrea messes.<BR>
 ac prius ignotum ferro quam scindimus aequor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
 uentos et uarium caeli praediscere morem<BR>
 cura sit ac patrios cultusque habitusque locorum,<BR>
 et quid quaeque ferat regio et quid quaeque recuset.<BR>
 hic segetes, illic ueniunt felicius uuae,<BR>
 arborei fetus alibi atque iniussa uirescunt &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
 gramina. nonne uides, croceos ut Tmolus odores,<BR>
 India mittit ebur, molles sua tura Sabaei,<BR>
 at Chalybes nudi ferrum uirosaque Pontus<BR>
 castorea, Eliadum palmas Epiros equarum?<BR>
 continuo has leges aeternaque foedera certis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
 imposuit natura locis, quo tempore primum<BR>
 Deucalion uacuum lapides iactauit in orbem,<BR>
 unde homines nati, durum genus. ergo age, terrae<BR>
 pingue solum primis extemplo a mensibus anni<BR>
 fortes inuertant tauri, glaebasque iacentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
 puluerulenta coquat maturis solibus aestas;<BR>
 at si non fuerit tellus fecunda, sub ipsum<BR>
 Arcturum tenui sat erit suspendere sulco:<BR>
 illic, officiant laetis ne frugibus herbae,<BR>
 hic, sterilem exiguus ne deserat umor harenam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
&nbsp;&nbsp;&nbsp;&nbsp;&nbsp;Alternis idem tonsas cessare noualis<BR>
 et segnem patiere situ durescere campum;<BR>
 aut ibi flaua seres mutato sidere farra,<BR>
 unde prius laetum siliqua quassante legumen<BR>
 aut tenuis fetus uiciae tristisque lupini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
 sustuleris fragilis calamos siluamque sonantem.<BR>
 urit enim lini campum seges, urit auenae,<BR>
 urunt Lethaeo perfusa papauera somno;<BR>
 sed tamen alternis facilis labor, arida tantum<BR>
 ne saturare fimo pingui pudeat sola neue&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
 effetos cinerem immundum iactare per agros.<BR>
 sic quoque mutatis requiescunt fetibus arua,<BR>
 nec nulla interea est inaratae gratia terrae.<BR>
 saepe etiam sterilis incendere profuit agros<BR>
 atque leuem stipulam crepitantibus urere flammis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
 siue inde occultas uiris et pabula terrae<BR>
 pinguia concipiunt, siue illis omne per ignem<BR>
 excoquitur uitium atque exsudat inutilis umor,<BR>
 seu pluris calor ille uias et caeca relaxat<BR>
 spiramenta, nouas ueniat qua sucus in herbas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
 seu durat magis et uenas astringit hiantis,<BR>
 ne tenues pluuiae rapidiue potentia solis<BR>
 acrior aut Boreae penetrabile frigus adurat.<BR>
 multum adeo, rastris glaebas qui frangit inertis<BR>
 uimineasque trahit cratis, iuuat arua, neque illum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
 flaua Ceres alto nequiquam spectat Olympo;<BR>
 et qui, proscisso quae suscitat aequore terga,<BR>
 rursus in obliquum uerso perrumpit aratro<BR>
 exercetque frequens tellurem atque imperat aruis.<BR>
&nbsp;&nbsp;&nbsp;&nbsp;&nbsp;Vmida solstitia atque hiemes orate serenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
 agricolae; hiberno laetissima puluere farra,<BR>
 laetus ager: nullo tantum se Mysia cultu<BR>
 iactat et ipsa suas mirantur Gargara messis.<BR>
 quid dicam, iacto qui semine comminus arua<BR>
 insequitur cumulosque ruit male pinguis harenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
 deinde satis fluuium inducit riuosque sequentis,<BR>
 et, cum exustus ager morientibus aestuat herbis,<BR>
 ecce supercilio cliuosi tramitis undam<BR>
 elicit? illa cadens raucum per leuia murmur<BR>
 saxa ciet, scatebrisque arentia temperat arua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
 quid qui, ne grauidis procumbat culmus aristis,<BR>
 luxuriem segetum tenera depascit in herba,<BR>
 cum primum sulcos aequant sata, quique paludis<BR>
 collectum umorem bibula deducit harena?<BR>
 praesertim incertis si mensibus amnis abundans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
 exit et obducto late tenet omnia limo,<BR>
 unde cauae tepido sudant umore lacunae.<BR>
&nbsp;&nbsp;&nbsp;&nbsp;&nbsp;Nec tamen, haec cum sint hominumque boumque labores<BR>
 uersando terram experti, nihil improbus anser<BR>
 Strymoniaeque grues et amaris intiba fibris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
 officiunt aut umbra nocet. pater ipse colendi<BR>
 haud facilem esse uiam uoluit, primusque per artem<BR>
 mouit agros, curis acuens mortalia corda<BR>
 nec torpere graui passus sua regna ueterno.<BR>
 ante Iouem nulli subigebant arua coloni:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
 ne signare quidem aut partiri limite campum<BR>
 fas erat; in medium quaerebant, ipsaque tellus<BR>
 omnia liberius nullo poscente ferebat.<BR>
 ille malum uirus serpentibus addidit atris<BR>
 praedarique lupos iussit pontumque moueri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
 mellaque decussit foliis ignemque remouit<BR>
 et passim riuis currentia uina repressit,<BR>
 ut uarias usus meditando extunderet artis<BR>
 paulatim, et sulcis frumenti quaereret herbam,<BR>
 ut silicis uenis abstrusum excuderet ignem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
 tunc alnos primum fluuii sensere cauatas;<BR>
 nauita tum stellis numeros et nomina fecit<BR>
 Pleiadas, Hyadas, claramque Lycaonis Arcton.<BR>
 tum laqueis captare feras et fallere uisco<BR>
 inuentum et magnos canibus circumdare saltus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
 atque alius latum funda iam uerberat amnem<BR>
 alta petens, pelagoque alius trahit umida lina.<BR>
 tum ferri rigor atque argutae lammina serrae<BR>
 (nam primi cuneis scindebant fissile lignum),<BR>
 tum uariae uenere artes. labor omnia uicit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
 improbus et duris urgens in rebus egestas.<BR>
 prima Ceres ferro mortalis uertere terram<BR>
 instituit, cum iam glandes atque arbuta sacrae<BR>
 deficerent siluae et uictum Dodona negaret.<BR>
 mox et frumentis labor additus, ut mala culmos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
 esset robigo segnisque horreret in aruis<BR>
 carduus; intereunt segetes, subit aspera silua<BR>
 lappaeque tribolique, interque nitentia culta<BR>
 infelix lolium et steriles dominantur auenae.<BR>
 quod nisi et adsiduis herbam insectabere rastris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
 et sonitu terrebis auis et ruris opaci<BR>
 falce premes umbras uotisque uocaueris imbrem,<BR>
 heu magnum alterius frustra spectabis aceruum<BR>
 concussaque famem in siluis solabere quercu.<BR>
&nbsp;&nbsp;&nbsp;&nbsp;&nbsp;Dicendum et quae sint duris agrestibus arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
 quis sine nec potuere seri nec surgere messes:<BR>
 uomis et inflexi primum graue robur aratri,<BR>
 tardaque Eleusinae matris uoluentia plaustra,<BR>
 tribulaque traheaeque et iniquo pondere rastri;<BR>
 uirgea praeterea Celei uilisque supellex,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
 arbuteae crates et mystica uannus Iacchi;<BR>
 omnia quae multo ante memor prouisa repones,<BR>
 si te digna manet diuini gloria ruris.<BR>
 continuo in siluis magna ui flexa domatur<BR>
 in burim et curui formam accipit ulmus aratri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
 huic a stirpe pedes temo protentus in octo,<BR>
 binae aures, duplici aptantur dentalia dorso.<BR>
 caeditur et tilia ante iugo leuis altaque fagus<BR>
 stiuaque, quae currus a tergo torqueat imos,<BR>
 et suspensa focis explorat robora fumus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
&nbsp;&nbsp;&nbsp;&nbsp;&nbsp;Possum multa tibi ueterum praecepta referre,<BR>
 ni refugis tenuisque piget cognoscere curas.<BR>
 area cum primis ingenti aequanda cylindro<BR>
 et uertenda manu et creta solidanda tenaci,<BR>
 ne subeant herbae neu puluere uicta fatiscat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
 tum uariae inludant pestes: saepe exiguus mus<BR>
 sub terris posuitque domos atque horrea fecit,<BR>
 aut oculis capti fodere cubilia talpae,<BR>
 inuentusque cauis bufo et quae plurima terrae<BR>
 monstra ferunt, populatque ingentem farris aceruum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
 curculio atque inopi metuens formica senectae.<BR>
 contemplator item, cum se nux plurima siluis<BR>
 induet in florem et ramos curuabit olentis:<BR>
 si superant fetus, pariter frumenta sequentur<BR>
 magnaque cum magno ueniet tritura calore;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
 at si luxuria foliorum exuberat umbra,<BR>
 nequiquam pinguis palea teret area culmos.<BR>
 semina uidi equidem multos medicare serentis<BR>
 et nitro prius et nigra perfundere amurca,<BR>
 grandior ut fetus siliquis fallacibus esset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
 et quamuis igni exiguo properata maderent.<BR>
 uidi lecta diu et multo spectata labore<BR>
 degenerare tamen, ni uis humana quotannis<BR>
 maxima quaeque manu legeret: sic omnia fatis<BR>
 in peius ruere ac retro sublapsa referri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
 non aliter quam qui aduerso uix flumine lembum<BR>
 remigiis subigit, si bracchia forte remisit,<BR>
 atque illum in praeceps prono rapit alueus amni.<BR>
&nbsp;&nbsp;&nbsp;&nbsp;&nbsp;Praeterea tam sunt Arcturi sidera nobis<BR>
 Haedorumque dies seruandi et lucidus Anguis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
 quam quibus in patriam uentosa per aequora uectis<BR>
 Pontus et ostriferi fauces temptantur Abydi.<BR>
 Libra die somnique pares ubi fecerit horas<BR>
 et medium luci atque umbris iam diuidit orbem,<BR>
 exercete, uiri, tauros, serite hordea campis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
 usque sub extremum brumae intractabilis imbrem;<BR>
 nec non et lini segetem et Cereale papauer<BR>
 tempus humo tegere et iamdudum incumbere aratris,<BR>
 dum sicca tellure licet, dum nubila pendent.<BR>
 uere fabis satio; tum te quoque, medica, putres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
 accipiunt sulci et milio uenit annua cura,<BR>
 candidus auratis aperit cum cornibus annum<BR>
 Taurus et auerso cedens Canis occidit astro.<BR>
 at si triticeam in messem robustaque farra<BR>
 exercebis humum solisque instabis aristis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
 ante tibi Eoae Atlantides abscondantur<BR>
 Cnosiaque ardentis decedat stella Coronae,<BR>
 debita quam sulcis committas semina quamque<BR>
 inuitae properes anni spem credere terrae.<BR>
 multi ante occasum Maiae coepere; sed illos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
 exspectata seges uanis elusit auenis.<BR>
 si uero uiciamque seres uilemque phaselum<BR>
 nec Pelusiacae curam aspernabere lentis,<BR>
 haud obscura cadens mittet tibi signa Bootes:<BR>
 incipe et ad medias sementem extende pruinas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
&nbsp;&nbsp;&nbsp;&nbsp;&nbsp;Idcirco certis dimensum partibus orbem<BR>
 per duodena regit mundi sol aureus astra.<BR>
 quinque tenent caelum zonae: quarum una corusco<BR>
 semper sole rubens et torrida semper ab igni;<BR>
 quam circum extremae dextra laeuaque trahuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
 caeruleae, glacie concretae atque imbribus atris;<BR>
 has inter mediamque duae mortalibus aegris<BR>
 munere concessae diuum, et uia secta per ambas,<BR>
 obliquus qua se signorum uerteret ordo.<BR>
 mundus, ut ad Scythiam Riphaeasque arduus arces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
 consurgit, premitur Libyae deuexus in Austros.<BR>
 hic uertex nobis semper sublimis; at illum<BR>
 sub pedibus Styx atra uidet Manesque profundi.<BR>
 maximus hic flexu sinuoso elabitur Anguis<BR>
 circum perque duas in morem fluminis Arctos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
 Arctos Oceani metuentis aequore tingi.<BR>
 illic, ut perhibent, aut intempesta silet nox<BR>
 semper et obtenta densentur nocte tenebrae;<BR>
 aut redit a nobis Aurora diemque reducit,<BR>
 nosque ubi primus equis Oriens adflauit anhelis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
 illic sera rubens accendit lumina Vesper.<BR>
 hinc tempestates dubio praediscere caelo<BR>
 possumus, hinc messisque diem tempusque serendi,<BR>
 et quando infidum remis impellere marmor<BR>
 conueniat, quando armatas deducere classis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
 aut tempestiuam siluis euertere pinum;<BR>
 nec frustra signorum obitus speculamur et ortus<BR>
 temporibusque parem diuersis quattuor annum.<BR>
&nbsp;&nbsp;&nbsp;&nbsp;&nbsp;Frigidus agricolam si quando continet imber,<BR>
 multa, forent quae mox caelo properanda sereno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
 maturare datur: durum procudit arator<BR>
 uomeris obtunsi dentem, cauat arbore lintres,<BR>
 aut pecori signum aut numeros impressit aceruis.<BR>
 exacuunt alii uallos furcasque bicornis<BR>
 atque Amerina parant lentae retinacula uiti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
 nunc facilis rubea texatur fiscina uirga,<BR>
 nunc torrete igni fruges, nunc frangite saxo.<BR>
 quippe etiam festis quaedam exercere diebus<BR>
 fas et iura sinunt: riuos deducere nulla<BR>
 religio uetuit, segeti praetendere saepem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
 insidias auibus moliri, incendere uepres<BR>
 balantumque gregem fluuio mersare salubri.<BR>
 saepe oleo tardi costas agitator aselli<BR>
 uilibus aut onerat pomis, lapidemque reuertens<BR>
 incusum aut atrae massam picis urbe reportat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
&nbsp;&nbsp;&nbsp;&nbsp;&nbsp;Ipsa dies alios alio dedit ordine luna<BR>
 felicis operum. quintam fuge: pallidus Orcus<BR>
 Eumenidesque satae; tum partu Terra nefando<BR>
 Coeumque Iapetumque creat saeuumque Typhoea<BR>
 et coniuratos caelum rescindere fratres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
 ter sunt conati imponere Pelio Ossam<BR>
 scilicet atque Ossae frondosum inuoluere Olympum;<BR>
 ter pater exstructos disiecit fulmine montis.<BR>
 septima post decimam felix et ponere uitem<BR>
 et prensos domitare boues et licia telae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
 addere. nona fugae melior, contraria furtis.<BR>
&nbsp;&nbsp;&nbsp;&nbsp;&nbsp;Multa adeo gelida melius se nocte dedere<BR>
 aut cum sole nouo terras inrorat Eous.<BR>
 nocte leues melius stipulae, nocte arida prata<BR>
 tondentur, noctes lentus non deficit umor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
 et quidam seros hiberni ad luminis ignis<BR>
 peruigilat ferroque faces inspicat acuto.<BR>
 interea longum cantu solata laborem<BR>
 arguto coniunx percurrit pectine telas,<BR>
 aut dulcis musti Volcano decoquit umorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
 et foliis undam trepidi despumat aeni.<BR>
 at rubicunda Ceres medio succiditur aestu<BR>
 et medio tostas aestu terit area fruges.<BR>
 nudus ara, sere nudus. hiems ignaua colono:<BR>
 frigoribus parto agricolae plerumque fruuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
 mutuaque inter se laeti conuiuia curant.<BR>
 inuitat genialis hiems curasque resoluit,<BR>
 ceu pressae cum iam portum tetigere carinae,<BR>
 puppibus et laeti nautae imposuere coronas.<BR>
 sed tamen et quernas glandes tum stringere tempus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
 et lauri bacas oleamque cruentaque myrta,<BR>
 tum gruibus pedicas et retia ponere ceruis<BR>
 auritosque sequi lepores, tum figere dammas<BR>
 stuppea torquentem Balearis uerbera fundae,<BR>
 cum nix alta iacet, glaciem cum flumina trudunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
&nbsp;&nbsp;&nbsp;&nbsp;&nbsp;Quid tempestates autumni et sidera dicam,<BR>
 atque, ubi iam breuiorque dies et mollior aestas,<BR>
 quae uigilanda uiris? uel cum ruit imbriferum uer,<BR>
 spicea iam campis cum messis inhorruit et cum<BR>
 frumenta in uiridi stipula lactentia turgent?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
 saepe ego, cum flauis messorem induceret aruis<BR>
 agricola et fragili iam stringeret hordea culmo,<BR>
 omnia uentorum concurrere proelia uidi,<BR>
 quae grauidam late segetem ab radicibus imis<BR>
 sublimem expulsam eruerent: ita turbine nigro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
 ferret hiems culmumque leuem stipulasque uolantis.<BR>
 saepe etiam immensum caelo uenit agmen aquarum<BR>
 et foedam glomerant tempestatem imbribus atris<BR>
 collectae ex alto nubes; ruit arduus aether<BR>
 et pluuia ingenti sata laeta boumque labores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
 diluit; implentur fossae et caua flumina crescunt<BR>
 cum sonitu feruetque fretis spirantibus aequor.<BR>
 ipse pater media nimborum in nocte corusca<BR>
 fulmina molitur dextra, quo maxima motu<BR>
 terra tremit, fugere ferae et mortalia corda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
 per gentis humilis strauit pauor; ille flagranti<BR>
 aut Atho aut Rhodopen aut alta Ceraunia telo<BR>
 deicit; ingeminant Austri et densissimus imber;<BR>
 nunc nemora ingenti uento, nunc litora plangunt.<BR>
 hoc metuens caeli mensis et sidera serua,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
 frigida Saturni sese quo stella receptet,<BR>
 quos ignis caelo Cyllenius erret in orbis.<BR>
 in primis uenerare deos, atque annua magnae<BR>
 sacra refer Cereri laetis operatus in herbis<BR>
 extremae sub casum hiemis, iam uere sereno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
 tum pingues agni et tum mollissima uina,<BR>
 tum somni dulces densaeque in montibus umbrae.<BR>
 cuncta tibi Cererem pubes agrestis adoret:<BR>
 cui tu lacte fauos et miti dilue Baccho,<BR>
 terque nouas circum felix eat hostia fruges,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
 omnis quam chorus et socii comitentur ouantes<BR>
 et Cererem clamore uocent in tecta; neque ante<BR>
 falcem maturis quisquam supponat aristis<BR>
 quam Cereri torta redimitus tempora quercu<BR>
 det motus incompositos et carmina dicat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
&nbsp;&nbsp;&nbsp;&nbsp;&nbsp;Atque haec ut certis possemus discere signis,<BR>
 aestusque pluuiasque et agentis frigora uentos,<BR>
 ipse pater statuit quid menstrua luna moneret,<BR>
 quo signo caderent Austri, quid saepe uidentes<BR>
 agricolae propius stabulis armenta tenerent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
 continuo uentis surgentibus aut freta ponti<BR>
 incipiunt agitata tumescere et aridus altis<BR>
 montibus audiri fragor, aut resonantia longe<BR>
 litora misceri et nemorum increbrescere murmur.<BR>
 iam sibi tum a curuis male temperat unda carinis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
 cum medio celeres reuolant ex aequore mergi<BR>
 clamoremque ferunt ad litora, cumque marinae<BR>
 in sicco ludunt fulicae, notasque paludes<BR>
 deserit atque altam supra uolat ardea nubem.<BR>
 saepe etiam stellas uento impendente uidebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
 praecipitis caelo labi, noctisque per umbram<BR>
 flammarum longos a tergo albescere tractus;<BR>
 saepe leuem paleam et frondes uolitare caducas<BR>
 aut summa nantis in aqua conludere plumas.<BR>
 at Boreae de parte trucis cum fulminat et cum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
 Eurique Zephyrique tonat domus, omnia plenis<BR>
 rura natant fossis atque omnis nauita ponto<BR>
 umida uela legit. numquam imprudentibus imber<BR>
 obfuit: aut illum surgentem uallibus imis<BR>
 aeriae fugere grues, aut bucula caelum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
 suspiciens patulis captauit naribus auras,<BR>
 aut arguta lacus circumuolitauit hirundo<BR>
 et ueterem in limo ranae cecinere querelam.<BR>
 saepius et tectis penetralibus extulit oua<BR>
 angustum formica terens iter, et bibit ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
 arcus, et e pastu decedens agmine magno<BR>
 coruorum increpuit densis exercitus alis.<BR>
 iam uariae pelagi uolucres et quae Asia circum<BR>
 dulcibus in stagnis rimantur prata Caystri&#151;<BR>
 certatim largos umeris infundere rores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
 nunc caput obiectare fretis, nunc currere in undas<BR>
 et studio incassum uideas gestire lauandi.<BR>
 tum cornix plena pluuiam uocat improba uoce<BR>
 et sola in sicca secum spatiatur harena.<BR>
 ne nocturna quidem carpentes pensa puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
 nesciuere hiemem, testa cum ardente uiderent<BR>
 scintillare oleum et putris concrescere fungos.<BR>
&nbsp;&nbsp;&nbsp;&nbsp;&nbsp;Nec minus ex imbri soles et aperta serena<BR>
 prospicere et certis poteris cognoscere signis:<BR>
 nam neque tum stellis acies obtunsa uidetur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
 nec fratris radiis obnoxia surgere Luna,<BR>
 tenuia nec lanae per caelum uellera ferri;<BR>
 non tepidum ad solem pennas in litore pandunt<BR>
 dilectae Thetidi alcyones, non ore solutos<BR>
 immundi meminere sues iactare maniplos. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
 at nebulae magis ima petunt campoque recumbunt,<BR>
 solis et occasum seruans de culmine summo<BR>
 nequiquam seros exercet noctua cantus.<BR>
 apparet liquido sublimis in aere Nisus,<BR>
 et pro purpureo poenas dat Scylla capillo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
 quacumque illa leuem fugiens secat aethera pennis,<BR>
 ecce inimicus atrox magno stridore per auras<BR>
 insequitur Nisus; qua se fert Nisus ad auras,<BR>
 illa leuem fugiens raptim secat aethera pennis.<BR>
 tum liquidas corui presso ter gutture uoces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
 aut quater ingeminant, et saepe cubilibus altis<BR>
 nescio qua praeter solitum dulcedine laeti<BR>
 inter se in foliis strepitant; iuuat imbribus actis<BR>
 progeniem paruam dulcisque reuisere nidos.<BR>
 haud equidem credo, quia sit diuinitus illis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
 ingenium aut rerum fato prudentia maior;<BR>
 uerum ubi tempestas et caeli mobilis umor<BR>
 mutauere uias et Iuppiter uuidus Austris<BR>
 denset erant quae rara modo, et quae densa relaxat,<BR>
 uertuntur species animorum, et pectora motus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
 nunc alios, alios dum nubila uentus agebat,<BR>
 concipiunt: hinc ille auium concentus in agris<BR>
 et laetae pecudes et ouantes gutture corui.<BR>
&nbsp;&nbsp;&nbsp;&nbsp;&nbsp;Si uero solem ad rapidum lunasque sequentis<BR>
 ordine respicies, numquam te crastina fallet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
 hora, neque insidiis noctis capiere serenae.<BR>
 luna reuertentis cum primum colligit ignis,<BR>
 si nigrum obscuro comprenderit aera cornu,<BR>
 maximus agricolis pelagoque parabitur imber;<BR>
 at si uirgineum suffuderit ore ruborem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
 uentus erit: uento semper rubet aurea Phoebe.<BR>
 sin ortu quarto (namque is certissimus auctor)<BR>
 pura neque obtunsis per caelum cornibus ibit,<BR>
 totus et ille dies et qui nascentur ab illo<BR>
 exactum ad mensem pluuia uentisque carebunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
 uotaque seruati soluent in litore nautae<BR>
 Glauco et Panopeae et Inoo Melicertae.<BR>
 sol quoque et exoriens et cum se condet in undas<BR>
 signa dabit; solem certissima signa sequentur,<BR>
 et quae mane refert et quae surgentibus astris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
 ille ubi nascentem maculis uariauerit ortum<BR>
 conditus in nubem medioque refugerit orbe,<BR>
 suspecti tibi sint imbres: namque urget ab alto<BR>
 arboribusque satisque Notus pecorique sinister.<BR>
 aut ubi sub lucem densa inter nubila sese&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
 diuersi rumpent radii, aut ubi pallida surget<BR>
 Tithoni croceum linquens Aurora cubile,<BR>
 heu, male tum mitis defendet pampinus uuas:<BR>
 tam multa in tectis crepitans salit horrida grando.<BR>
 hoc etiam, emenso cum iam decedit Olympo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
 profuerit meminisse magis; nam saepe uidemus<BR>
 ipsius in uultu uarios errare colores:<BR>
 caeruleus pluuiam denuntiat, igneus Euros;<BR>
 sin maculae incipiunt rutilo immiscerier igni,<BR>
 omnia tum pariter uento nimbisque uidebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
 feruere: non illa quisquam me nocte per altum<BR>
 ire neque a terra moneat conuellere funem.<BR>
 at si, cum referetque diem condetque relatum,<BR>
 lucidus orbis erit, frustra terrebere nimbis<BR>
 et claro siluas cernes Aquilone moueri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
 denique, quid Vesper serus uehat, unde serenas<BR>
 uentus agat nubes, quid cogitet umidus Auster,<BR>
 sol tibi signa dabit. solem quis dicere falsum<BR>
 audeat? ille etiam caecos instare tumultus<BR>
 saepe monet fraudemque et operta tumescere bella;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
 ille etiam exstincto miseratus Caesare Romam,<BR>
 cum caput obscura nitidum ferrugine texit<BR>
 impiaque aeternam timuerunt saecula noctem.<BR>
 tempore quamquam illo tellus quoque et aequora ponti,<BR>
 obscenaeque canes importunaeque uolucres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
 signa dabant. quotiens Cyclopum efferuere in agros<BR>
 uidimus undantem ruptis fornacibus Aetnam,<BR>
 flammarumque globos liquefactaque uoluere saxa!<BR>
 armorum sonitum toto Germania caelo<BR>
 audiit, insolitis tremuerunt motibus Alpes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
 uox quoque per lucos uulgo exaudita silentis<BR>
 ingens, et simulacra modis pallentia miris<BR>
 uisa sub obscurum noctis, pecudesque locutae<BR>
 (infandum!); sistunt amnes terraeque dehiscunt,<BR>
 et maestum inlacrimat templis ebur aeraque sudant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
 proluit insano contorquens uertice siluas<BR>
 fluuiorum rex Eridanus camposque per omnis<BR>
 cum stabulis armenta tulit. nec tempore eodem<BR>
 tristibus aut extis fibrae apparere minaces<BR>
 aut puteis manare cruor cessauit, et altae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
 per noctem resonare lupis ululantibus urbes.<BR>
 non alias caelo ceciderunt plura sereno<BR>
 fulgura nec diri totiens arsere cometae.<BR>
 ergo inter sese paribus concurrere telis<BR>
 Romanas acies iterum uidere Philippi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
 nec fuit indignum superis bis sanguine nostro<BR>
 Emathiam et latos Haemi pinguescere campos.<BR>
 scilicet et tempus ueniet, cum finibus illis<BR>
 agricola incuruo terram molitus aratro<BR>
 exesa inueniet scabra robigine pila,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
 aut grauibus rastris galeas pulsabit inanis<BR>
 grandiaque effossis mirabitur ossa sepulcris.<BR>
 di patrii Indigetes et Romule Vestaque mater,<BR>
 quae Tuscum Tiberim et Romana Palatia seruas,<BR>
 hunc saltem euerso iuuenem succurrere saeclo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
 ne prohibete. satis iam pridem sanguine nostro<BR>
 Laomedonteae luimus periuria Troiae;<BR>
 iam pridem nobis caeli te regia, Caesar,<BR>
 inuidet atque hominum queritur curare triumphos,<BR>
 quippe ubi fas uersum atque nefas: tot bella per orbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
 tam multae scelerum facies, non ullus aratro<BR>
 dignus honos, squalent abductis arua colonis,<BR>
 et curuae rigidum falces conflantur in ensem.<BR>
 hinc mouet Euphrates, illinc Germania bellum;<BR>
 uicinae ruptis inter se legibus urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
 arma ferunt; saeuit toto Mars impius orbe,<BR>
 ut cum carceribus sese effudere quadrigae,<BR>
 addunt in spatia, et frustra retinacula tendens<BR>
 fertur equis auriga neque audit currus habenas.
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
