<html>
	<head>
		<title>
			P. VERGILI MARONIS ECLOGA DECIMA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA DECIMA

</p>

<P class=border></P>

<p>
Extremum hunc, Arethusa, mihi concede laborem:<BR>pauca meo Gallo, sed quae legat ipsa Lycoris,<BR>carmina sunt dicenda: neget quis carmina Gallo?<BR>Sic tibi, cum fluctus subterlabere Sicanos,<BR>Doris amara suam non intermisceat undam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>incipe; sollicitos Galli dicamus amores,<BR>dum tenera attondent simae uirgulta capellae.<BR>Non canimus surdis: respondent omnia siluae.<BR> Quae nemora aut qui uos saltus habuere, puellae<BR>Naides, indigno cum Gallus amore peribat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>Nam neque Parnasi uobis iuga, nam neque Pindi<BR>ulla moram fecere, neque Aonie Aganippe.<BR>Illum etiam lauri, etiam fleuere myricae;<BR>pinifer illum etiam sola sub rupe iacentem<BR>Maenalus et gelidi fleuerunt saxa Lycaei.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>Stant et oues circum (nostri nec paenitet illas,<BR>nec te paeniteat pecoris, diuine poeta:<BR>et formosus ouis ad flumina pauit Adonis);<BR>uenit et upilio; tardi uenere subulci;<BR>uuidus hiberna uenit de glande Menalcas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>Omnes "Vnde amor iste" rogant "tibi?" Venit Apollo:<BR>"Galle, quid insanis?" inquit; "tua cura Lycoris<BR>perque niues alium perque horrida castra secuta est."<BR>Venit et agresti capitis Siluanus honore,<BR>florentis ferulas et grandia lilia quassans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>Pan deus Arcadiae uenit, quem uidimus ipsi<BR>sanguineis ebuli bacis minioque rubentem:<BR>"Ecquis erit modus?" inquit "Amor non talia curat,<BR>nec lacrimis crudelis Amor nec gramina riuis<BR>nec cytiso saturantur apes nec fronde capellae."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR> Tristis at ille: "Tamen cantabitis, Arcades, inquit,<BR>montibus haec uestris, soli cantare periti<BR>Arcades. O mihi tum quam molliter ossa quiescant,<BR>uestra meos olim si fistula dicat amores!<BR>Atque utinam ex uobis unus uestrisque fuissem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>aut custos gregis aut maturae uinitor uuae!<BR>Certe siue mihi Phyllis siue esset Amyntas,<BR>seu quicumque furor (quid tum, si fuscus Amyntas?<BR>et nigrae uiolae sunt et uaccinia nigra),<BR>mecum inter salices lenta sub uite iaceret:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>serta mihi Phyllis legeret, cantaret Amyntas.<BR> "Hic gelidi fontes, hic mollia prata, Lycori;<BR>hic nemus; hic ipso tecum consumerer aeuo.<BR>Nunc insanus amor duri me Martis in armis<BR>tela inter media atque aduersos detinet hostis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>Tu procul a patria (nec sit mihi credere tantum)<BR>Alpinas, a, dura, niues et frigora Rheni<BR>me sine sola uides. A, te ne frigora laedant!<BR>a, tibi ne teneras glacies secet aspera plantas!<BR>Ibo et Chalcidico quae sunt mihi condita uersu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>carmina pastoris Siculi modulabor auena.<BR>Certum est in siluis inter spelaea ferarum<BR>malle pati tenerisque meos incidere Amores<BR>arboribus: crescent illae, crescetis, Amores.<BR>Interea mixtis lustrabo Maenala Nymphis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>aut acris uenabor apros; non me ulla uetabunt<BR>frigora Parthenios canibus circumdare saltus.<BR>Iam mihi per rupes uideor lucosque sonantis<BR>ire; libet Partho torquere Cydonia cornu<BR>spicula; tamquam haec sit nostri medicina furoris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>aut deus ille malis hominum mitescere discat!<BR>Iam neque Hamadryades rursus nec carmina nobis<BR>ipsa placent; ipsae rursus concedite, siluae.<BR>Non illum nostri possunt mutare labores,<BR>nec si frigoribus mediis Hebrumque bibamus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>Sithoniasque niues hiemis subeamus aquosae,<BR>nec si, cum moriens alta liber aret in ulmo,<BR>Aethiopum uersemus ouis sub sidere Cancri.<BR>Omnia uincit Amor: et nos cedamus Amori."<BR>Haec sat erit, diuae, uestrum cecinisse poetam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>dum sedet et gracili fiscellam texit hibisco,<BR>Pierides: uos haec facietis maxima Gallo,<BR>Gallo, cuius amor tantum mihi crescit in horas,<BR>quantum uere nouo uiridis se subicit alnus.<BR>Surgamus: solet esse grauis cantantibus umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>iuniperi grauis umbra; nocent et frugibus umbrae.<BR>Ite domum saturae, uenit Hesperus, ite, capellae. </P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
