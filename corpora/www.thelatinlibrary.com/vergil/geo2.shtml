<html>
	<head>
		<title>
			P. VERGILI MARONIS GEORGICON LIBER SECVNDVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS GEORGICON LIBER SECVNDVS
</p>

<P class=border></P>

<p>
 Hactenus aruorum cultus et sidera caeli;<BR>
 nunc te, Bacche, canam, nec non siluestria tecum<BR>
 uirgulta et prolem tarde crescentis oliuae.<BR>
 huc, pater o Lenaee: tuis hic omnia plena<BR>
 muneribus, tibi pampineo grauidus autumno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 floret ager, spumat plenis uindemia labris;<BR>
 huc, pater o Lenaee, ueni, nudataque musto<BR>
 tinge nouo mecum dereptis crura coturnis.<BR>
&nbsp;&nbsp;&nbsp;&nbsp;&nbsp;Principio arboribus uaria est natura creandis.<BR>
 namque aliae nullis hominum cogentibus ipsae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 sponte sua ueniunt camposque et flumina late<BR>
 curua tenent, ut molle siler lentaeque genistae,<BR>
 populus et glauca canentia fronde salicta;<BR>
 pars autem posito surgunt de semine, ut altae<BR>
 castaneae, nemorumque Ioui quae maxima frondet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
 aesculus, atque habitae Grais oracula quercus.<BR>
 pullulat ab radice aliis densissima silua,<BR>
 ut cerasis ulmisque; etiam Parnasia laurus<BR>
 parua sub ingenti matris se subicit umbra.<BR>
 hos natura modos primum dedit, his genus omne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
 siluarum fruticumque uiret nemorumque sacrorum.<BR>
 sunt alii, quos ipse uia sibi repperit usus:<BR>
 hic plantas tenero abscindens de corpore matrum<BR>
 deposuit sulcis, hic stirpes obruit aruo,<BR>
 quadrifidasque sudes et acuto robore uallos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 siluarumque aliae pressos propaginis arcus<BR>
 exspectant et uiua sua plantaria terra;<BR>
 nil radicis egent aliae summumque putator<BR>
 haud dubitat terrae referens mandare cacumen.<BR>
 quin et caudicibus sectis (mirabile dictu)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
 truditur e sicco radix oleagina ligno;<BR>
 et saepe alterius ramos impune uidemus<BR>
 uertere in alterius, mutatamque insita mala<BR>
 ferre pirum et prunis lapidosa rubescere corna.<BR>
&nbsp;&nbsp;&nbsp;&nbsp;&nbsp;Quare agite o proprios generatim discite cultus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
 agricolae, fructusque feros mollite colendo,<BR>
 neu segnes iaceant terrae. iuuat Ismara Baccho<BR>
 conserere atque olea magnum uestire Taburnum.<BR>
 tuque ades inceptumque una decurre laborem,<BR>
 o decus, o famae merito pars maxima nostrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
 Maecenas, pelagoque uolans da uela patenti.<BR>
 non ego cuncta meis amplecti uersibus opto,<BR>
 non, mihi si linguae centum sint oraque centum,<BR>
 ferrea uox. ades et primi lege litoris oram;<BR>
 in manibus terrae. non hic te carmine ficto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
 atque per ambages et longa exorsa tenebo.<BR>
&nbsp;&nbsp;&nbsp;&nbsp;&nbsp;Sponte sua quae se tollunt in luminis oras,<BR>
 infecunda quidem, sed laeta et fortia surgunt;<BR>
 quippe solo natura subest. tamen haec quoque, si quis<BR>
 inserat aut scrobibus mandet mutata subactis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
 exuerint siluestrem animum, cultuque frequenti<BR>
 in quascumque uoles artis haud tarda sequentur.<BR>
 nec non et, sterilis quae stirpibus exit ab imis,<BR>
 hoc faciat, uacuos si sit digesta per agros;<BR>
 nunc altae frondes et rami matris opacant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
 crescentique adimunt fetus uruntque ferentem.<BR>
 iam quae seminibus iactis se sustulit arbos,<BR>
 tarda uenit seris factura nepotibus umbram,<BR>
 pomaque degenerant sucos oblita priores<BR>
 et turpis auibus praedam fert uua racemos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
 scilicet omnibus est labor impendendus, et omnes<BR>
 cogendae in sulcum ac multa mercede domandae.<BR>
 sed truncis oleae melius, propagine uites<BR>
 respondent, solido Paphiae de robore myrtus,<BR>
 plantis edurae coryli. nascuntur et ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
 fraxinus Herculeaeque arbos umbrosa coronae,<BR>
 Chaoniique patris glandes; etiam ardua palma<BR>
 nascitur et casus abies uisura marinos.<BR>
 inseritur uero et fetu nucis arbutus horrida,<BR>
 et steriles platani malos gessere ualentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
 castaneae fagos; ornusque incanuit albo<BR>
 flore piri glandemque sues fregere sub ulmis.<BR>
&nbsp;&nbsp;&nbsp;&nbsp;&nbsp;Nec modus inserere atque oculos imponere simplex.<BR>
 nam qua se medio trudunt de cortice gemmae<BR>
 et tenuis rumpunt tunicas, angustus in ipso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
 fit nodo sinus; huc aliena ex arbore germen<BR>
 includunt udoque docent inolescere libro.<BR>
 aut rursum enodes trunci resecantur, et alte<BR>
 finditur in solidum cuneis uia, deinde feraces<BR>
 plantae immittuntur: nec longum tempus, et ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
 exiit ad caelum ramis felicibus arbos,<BR>
 miratastque nouas frondes et non sua poma.<BR>
&nbsp;&nbsp;&nbsp;&nbsp;&nbsp;Praeterea genus haud unum nec fortibus ulmis<BR>
 nec salici lotoque neque Idaeis cyparissis,<BR>
 nec pingues unam in faciem nascuntur oliuae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
 orchades et radii et amara pausia baca,<BR>
 pomaque et Alcinoi siluae, nec surculus idem<BR>
 Crustumiis Syriisque piris grauibusque uolemis.<BR>
 non eadem arboribus pendet uindemia nostris<BR>
 quam Methymnaeo carpit de palmite Lesbos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
 sunt Thasiae uites, sunt et Mareotides albae,<BR>
 pinguibus hae terris habiles, leuioribus illae,<BR>
 et passo psithia utilior tenuisque lageos<BR>
 temptatura pedes olim uincturaque linguam,<BR>
 purpureae praeciaeque et, quo te carmine dicam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
 Rhaetica? nec cellis ideo contende Falernis.<BR>
 sunt et Aminneae uites, firmissima uina,<BR>
 Tmolius adsurgit quibus et rex ipse Phanaeus,<BR>
 argitisque minor, cui non certauerit ulla<BR>
 aut tantum fluere aut totidem durare per annos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
 non ego te, dis et mensis accepta secundis,<BR>
 transierim, Rhodia, et tumidis, bumaste, racemis.<BR>
 sed neque quam multae species nec nomina quae sint<BR>
 est numerus, neque enim numero comprendere refert;<BR>
 quem qui scire uelit, Libyci uelit aequoris idem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
 dicere quam multae Zephyro turbentur harenae<BR>
 aut, ubi nauigiis uiolentior incidit Eurus,<BR>
 nosse quot Ionii ueniant ad litora fluctus.<BR>
&nbsp;&nbsp;&nbsp;&nbsp;&nbsp;Nec uero terrae ferre omnes omnia possunt.<BR>
 fluminibus salices crassisque paludibus alni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
 nascuntur, steriles saxosis montibus orni;<BR>
 litora myrtetis laetissima; denique apertos<BR>
 Bacchus amat collis, Aquilonem et frigora taxi.<BR>
 aspice et extremis domitum cultoribus orbem<BR>
 Eoasque domos Arabum pictosque Gelonos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
 diuisae arboribus patriae. sola India nigrum<BR>
 fert hebenum, solis est turea uirga Sabaeis.<BR>
 quid tibi odorato referam sudantia ligno<BR>
 balsamaque et bacas semper frondentis acanthi?<BR>
 quid nemora Aethiopum molli canentia lana,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
 uelleraque ut foliis depectant tenuia Seres?<BR>
 aut quos Oceano propior gerit India lucos,<BR>
 extremi sinus orbis, ubi aera uincere summum<BR>
 arboris haud ullae iactu potuere sagittae?&#151;<BR>
 et gens illa quidem sumptis non tarda pharetris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
 Media fert tristis sucos tardumque saporem<BR>
 felicis mali, quo non praesentius ullum,<BR>
 pocula si quando saeuae infecere nouercae,<BR>
 [miscueruntque herbas et non innoxia uerba,]<BR>
 auxilium uenit ac membris agit atra uenena.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
 ipsa ingens arbos faciemque simillima lauro,<BR>
 et, si non alium late iactaret odorem,<BR>
 laurus erat: folia haud ullis labentia uentis,<BR>
 flos ad prima tenax; animas et olentia Medi<BR>
 ora fouent illo et senibus medicantur anhelis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
&nbsp;&nbsp;&nbsp;&nbsp;&nbsp;Sed neque Medorum siluae, ditissima terra,<BR>
 nec pulcher Ganges atque auro turbidus Hermus<BR>
 laudibus Italiae certent, non Bactra neque Indi<BR>
 totaque turiferis Panchaia pinguis harenis.<BR>
 haec loca non tauri spirantes naribus ignem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
 inuertere satis immanis dentibus hydri,<BR>
 nec galeis densisque uirum seges horruit hastis;<BR>
 sed grauidae fruges et Bacchi Massicus umor<BR>
 impleuere; tenent oleae armentaque laeta.<BR>
 hinc bellator equus campo sese arduus infert,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
 hinc albi, Clitumne, greges et maxima taurus<BR>
 uictima, saepe tuo perfusi flumine sacro,<BR>
 Romanos ad templa deum duxere triumphos.<BR>
 hic uer adsiduum atque alienis mensibus aestas:<BR>
 bis grauidae pecudes, bis pomis utilis arbos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
 at rabidae tigres absunt et saeua leonum<BR>
 semina, nec miseros fallunt aconita legentis,<BR>
 nec rapit immensos orbis per humum neque tanto<BR>
 squameus in spiram tractu se colligit anguis.<BR>
 adde tot egregias urbes operumque laborem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
 tot congesta manu praeruptis oppida saxis<BR>
 fluminaque antiquos subter labentia muros.<BR>
 an mare quod supra memorem, quodque adluit infra?<BR>
 anne lacus tantos? te, Lari maxime, teque,<BR>
 fluctibus et fremitu adsurgens Benace marino?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
 an memorem portus Lucrinoque addita claustra<BR>
 atque indignatum magnis stridoribus aequor,<BR>
 Iulia qua ponto longe sonat unda refuso<BR>
 Tyrrhenusque fretis immittitur aestus Auernis?<BR>
 haec eadem argenti riuos aerisque metalla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
 ostendit uenis atque auro plurima fluxit.<BR>
 haec genus acre uirum, Marsos pubemque Sabellam<BR>
 adsuetumque malo Ligurem Volscosque uerutos<BR>
 extulit, haec Decios Marios magnosque Camillos,<BR>
 Scipiadas duros bello et te, maxime Caesar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
 qui nunc extremis Asiae iam uictor in oris<BR>
 imbellem auertis Romanis arcibus Indum.<BR>
 salue, magna parens frugum, Saturnia tellus,<BR>
 magna uirum: tibi res antiquae laudis et artem<BR>
 ingredior sanctos ausus recludere fontis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
 Ascraeumque cano Romana per oppida carmen.<BR>
&nbsp;&nbsp;&nbsp;&nbsp;&nbsp;Nunc locus aruorum ingeniis, quae robora cuique,<BR>
 quis color et quae sit rebus natura ferendis.<BR>
 difficiles primum terrae collesque maligni,<BR>
 tenuis ubi argilla et dumosis calculus aruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
 Palladia gaudent silua uiuacis oliuae:<BR>
 indicio est tractu surgens oleaster eodem<BR>
 plurimus et strati bacis siluestribus agri.<BR>
 at quae pinguis humus dulcique uligine laeta,<BR>
 quique frequens herbis et fertilis ubere campus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
 qualem saepe caua montis conualle solemus<BR>
 despicere (huc summis liquuntur rupibus amnes<BR>
 felicemque trahunt limum), quique editus Austro<BR>
 et filicem curuis inuisam pascit aratris:<BR>
 hic tibi praeualidas olim multoque fluentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
 sufficiet Baccho uitis, hic fertilis uuae,<BR>
 hic laticis, qualem pateris libamus et auro,<BR>
 inflauit cum pinguis ebur Tyrrhenus ad aras,<BR>
 lancibus et pandis fumantia reddimus exta.<BR>
 sin armenta magis studium uitulosque tueri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
 aut ouium fetum aut urentis culta capellas,<BR>
 saltus et saturi petito longinqua Tarenti,<BR>
 et qualem infelix amisit Mantua campum<BR>
 pascentem niueos herboso flumine cycnos:<BR>
 non liquidi gregibus fontes, non gramina deerunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
 et quantum longis carpent armenta diebus<BR>
 exigua tantum gelidus ros nocte reponet.<BR>
 nigra fere et presso pinguis sub uomere terra<BR>
 et cui putre solum (namque hoc imitamur arando),<BR>
 optima frumentis: non ullo ex aequore cernes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
 plura domum tardis decedere plaustra iuuencis;<BR>
 aut unde iratus siluam deuexit arator<BR>
 et nemora euertit multos ignaua per annos,<BR>
 antiquasque domos auium cum stirpibus imis<BR>
 eruit; illae altum nidis petiere relictis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
 at rudis enituit impulso uomere campus.<BR>
 nam ieiuna quidem cliuosi glarea ruris<BR>
 uix humilis apibus casias roremque ministrat;<BR>
 et tofus scaber et nigris exesa chelydris<BR>
 creta negant alios aeque serpentibus agros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
 dulcem ferre cibum et curuas praebere latebras.<BR>
 quae tenuem exhalat nebulam fumosque uolucris,<BR>
 et bibit umorem et, cum uult, ex se ipsa remittit,<BR>
 quaeque suo semper uiridi se gramine uestit<BR>
 nec scabie et salsa laedit robigine ferrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
 illa tibi laetis intexet uitibus ulmos,<BR>
 illa ferax oleo est, illam experiere colendo<BR>
 et facilem pecori et patientem uomeris unci.<BR>
 talem diues arat Capua et uicina Vesaeuo<BR>
 ora iugo et uacuis Clanius non aequus Acerris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
&nbsp;&nbsp;&nbsp;&nbsp;&nbsp;Nunc quo quamque modo possis cognoscere dicam.<BR>
 rara sit an supra morem si densa requires<BR>
 (altera frumentis quoniam fauet, altera Baccho,<BR>
 densa magis Cereri, rarissima quaeque Lyaeo),<BR>
 ante locum capies oculis, alteque iubebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
 in solido puteum demitti, omnemque repones<BR>
 rursus humum et pedibus summas aequabis harenas.<BR>
 si deerunt, rarum pecorique et uitibus almis<BR>
 aptius uber erit; sin in sua posse negabunt<BR>
 ire loca et scrobibus superabit terra repletis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
 spissus ager: glaebas cunctantis crassaque terga<BR>
 exspecta et ualidis terram proscinde iuuencis.<BR>
 salsa autem tellus et quae perhibetur amara<BR>
 (frugibus infelix ea, nec mansuescit arando<BR>
 nec Baccho genus aut pomis sua nomina seruat)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
 tale dabit specimen. tu spisso uimine qualos<BR>
 colaque prelorum fumosis deripe tectis;<BR>
 huc ager ille malus dulcesque a fontibus undae<BR>
 ad plenum calcentur: aqua eluctabitur omnis<BR>
 scilicet et grandes ibunt per uimina guttae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
 at sapor indicium faciet manifestus et ora<BR>
 tristia temptantum sensu torquebit amaro.<BR>
 pinguis item quae sit tellus, hoc denique pacto<BR>
 discimus: haud unquam manibus iactata fatiscit,<BR>
 sed picis in morem ad digitos lentescit habendo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
 umida maiores herbas alit, ipsaque iusto<BR>
 laetior. a, nimium ne sit mihi fertilis illa,<BR>
 nec se praeualidam primis ostendat aristis!<BR>
 quae grauis est ipso tacitam se pondere prodit,<BR>
 quaeque leuis. promptum est oculis praediscere nigram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
 et quis cui color. at sceleratum exquirere frigus<BR>
 difficile est: piceae tantum taxique nocentes<BR>
 interdum aut hederae pandunt uestigia nigrae.<BR>
&nbsp;&nbsp;&nbsp;&nbsp;&nbsp;His animaduersis terram multo ante memento<BR>
 excoquere et magnos scrobibus concidere montis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
 ante supinatas Aquiloni ostendere glaebas<BR>
 quam laetum infodias uitis genus. optima putri<BR>
 arua solo: id uenti curant gelidaeque pruinae<BR>
 et labefacta mouens robustus iugera fossor.<BR>
 at si quos haud ulla uiros uigilantia fugit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
 ante locum similem exquirunt, ubi prima paretur<BR>
 arboribus seges et quo mox digesta feratur,<BR>
 mutatam ignorent subito ne semina matrem.<BR>
 quin etiam caeli regionem in cortice signant,<BR>
 ut, quo quaeque modo steterit, qua parte calores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
 austrinos tulerit, quae terga obuerterit axi,<BR>
 restituant: adeo in teneris consuescere multum est.<BR>
 collibus an plano melius sit ponere uitem,<BR>
 quaere prius. si pinguis agros metabere campi,<BR>
 densa sere (in denso non segnior ubere Bacchus);&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
 sin tumulis accliue solum collisque supinos,<BR>
 indulge ordinibus; nec setius omnis in unguem<BR>
 arboribus positis secto uia limite quadret:<BR>
 ut saepe ingenti bello cum longa cohortis<BR>
 explicuit legio et campo stetit agmen aperto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
 derectaeque acies ac late fluctuat omnis<BR>
 aere renidenti tellus, necdum horrida miscent<BR>
 proelia, sed dubius mediis Mars errat in armis.<BR>
 omnia sint paribus numeris dimensa uiarum,<BR>
 non animum modo uti pascat prospectus inanem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
 sed quia non aliter uiris dabit omnibus aequas<BR>
 terra, neque in uacuum poterunt se extendere rami.<BR>
&nbsp;&nbsp;&nbsp;&nbsp;&nbsp;Forsitan et scrobibus quae sint fastigia quaeras.<BR>
 ausim uel tenui uitem committere sulco;<BR>
 altior ac penitus terrae defigitur arbos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
 aesculus in primis, quae quantum uertice ad auras<BR>
 aetherias, tantum radice in Tartara tendit.<BR>
 ergo non hiemes illam, non flabra neque imbres<BR>
 conuellunt: immota manet multosque nepotes,<BR>
 multa uirum uoluens durando saecula uincit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
 tum fortis late ramos et bracchia tendens<BR>
 huc illuc media ipsa ingentem sustinet umbram.<BR>
&nbsp;&nbsp;&nbsp;&nbsp;&nbsp;Neue tibi ad solem uergant uineta cadentem,<BR>
 neue inter uitis corylum sere, neue flagella<BR>
 summa pete aut summa defringe ex arbore plantas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
 (tantus amor terrae), neu ferro laede retunso<BR>
 semina, neue oleae siluestris insere truncos.<BR>
 nam saepe incautis pastoribus excidit ignis,<BR>
 qui furtim pingui primum sub cortice tectus<BR>
 robora comprendit, frondesque elapsus in altas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
 ingentem caelo sonitum dedit; inde secutus<BR>
 per ramos uictor perque alta cacumina regnat,<BR>
 et totum inuoluit flammis nemus et ruit atram<BR>
 ad caelum picea crassus caligine nubem,<BR>
 praesertim si tempestas a uertice siluis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
 incubuit, glomeratque ferens incendia uentus.<BR>
 hoc ubi, non a stirpe ualent caesaeque reuerti<BR>
 possunt atque ima similes reuirescere terra;<BR>
 infelix superat foliis oleaster amaris.<BR>
&nbsp;&nbsp;&nbsp;&nbsp;&nbsp;Nec tibi tam prudens quisquam persuadeat auctor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
 tellurem Borea rigidam spirante mouere.<BR>
 rura gelu tum claudit hiems, nec semine iacto<BR>
 concretam patitur radicem adfigere terrae.<BR>
 optima uinetis satio, cum uere rubenti<BR>
 candida uenit auis longis inuisa colubris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
 prima uel autumni sub frigora, cum rapidus Sol<BR>
 nondum hiemem contingit equis, iam praeterit aestas.<BR>
 uer adeo frondi nemorum, uer utile siluis,<BR>
 uere tument terrae et genitalia semina poscunt.<BR>
 tum pater omnipotens fecundis imbribus Aether&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
 coniugis in gremium laetae descendit, et omnis<BR>
 magnus alit magno commixtus corpore fetus.<BR>
 auia tum resonant auibus uirgulta canoris,<BR>
 et Venerem certis repetunt armenta diebus;<BR>
 parturit almus ager Zephyrique tepentibus auris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
 laxant arua sinus; superat tener omnibus umor,<BR>
 inque nouos soles audent se gramina tuto<BR>
 credere, nec metuit surgentis pampinus Austros<BR>
 aut actum caelo magnis Aquilonibus imbrem,<BR>
 sed trudit gemmas et frondes explicat omnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
 non alios prima crescentis origine mundi<BR>
 inluxisse dies aliumue habuisse tenorem<BR>
 crediderim: uer illud erat, uer magnus agebat<BR>
 orbis et hibernis parcebant flatibus Euri,<BR>
 cum primae lucem pecudes hausere, uirumque &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
 terrea progenies duris caput extulit aruis,<BR>
 immissaeque ferae siluis et sidera caelo.<BR>
 nec res hunc tenerae possent perferre laborem,<BR>
 si non tanta quies iret frigusque caloremque<BR>
 inter, et exciperet caeli indulgentia terras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
&nbsp;&nbsp;&nbsp;&nbsp;&nbsp;Quod superest, quaecumque premes uirgulta per agros<BR>
 sparge fimo pingui et multa memor occule terra,<BR>
 aut lapidem bibulum aut squalentis infode conchas;<BR>
 inter enim labentur aquae, tenuisque subibit<BR>
 halitus, atque animos tollent sata. iamque reperti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
 qui saxo super atque ingentis pondere testae<BR>
 urgerent: hoc effusos munimen ad imbris,<BR>
 hoc, ubi hiulca siti findit Canis aestifer arua.<BR>
&nbsp;&nbsp;&nbsp;&nbsp;&nbsp;Seminibus positis superest diducere terram<BR>
 saepius ad capita et duros iactare bidentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
 aut presso exercere solum sub uomere et ipsa<BR>
 flectere luctantis inter uineta iuuencos;<BR>
 tum leuis calamos et rasae hastilia uirgae<BR>
 fraxineasque aptare sudes furcasque ualentis,<BR>
 uiribus eniti quarum et contemnere uentos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
 adsuescant summasque sequi tabulata per ulmos.<BR>
&nbsp;&nbsp;&nbsp;&nbsp;&nbsp;Ac dum prima nouis adolescit frondibus aetas,<BR>
 parcendum teneris, et dum se laetus ad auras<BR>
 palmes agit laxis per purum immissus habenis,<BR>
 ipsa acie nondum falcis temptanda, sed uncis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
 carpendae manibus frondes interque legendae.<BR>
 inde ubi iam ualidis amplexae stirpibus ulmos<BR>
 exierint, tum stringe comas, tum bracchia tonde<BR>
 (ante reformidant ferrum), tum denique dura<BR>
 exerce imperia et ramos compesce fluentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
&nbsp;&nbsp;&nbsp;&nbsp;&nbsp;Texendae saepes etiam et pecus omne tenendum,<BR>
 praecipue dum frons tenera imprudensque laborum;<BR>
 cui super indignas hiemes solemque potentem<BR>
 siluestres uri adsidue capreaeque sequaces<BR>
 inludunt, pascuntur oues auidaeque iuuencae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
 frigora nec tantum cana concreta pruina<BR>
 aut grauis incumbens scopulis arentibus aestas,<BR>
 quantum illi nocuere greges durique uenenum<BR>
 dentis et admorsu signata in stirpe cicatrix.<BR>
 non aliam ob culpam Baccho caper omnibus aris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
 caeditur et ueteres ineunt proscaenia ludi,<BR>
 praemiaque ingeniis pagos et compita circum<BR>
 Thesidae posuere, atque inter pocula laeti<BR>
 mollibus in pratis unctos saluere per utres<BR>
 nec non Ausonii, Troia gens missa, coloni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
 uersibus incomptis ludunt risuque soluto,<BR>
 oraque corticibus sumunt horrenda cauatis,<BR>
 et te, Bacche, uocant per carmina laeta, tibique<BR>
 oscilla ex alta suspendunt mollia pinu.<BR>
 hinc omnis largo pubescit uinea fetu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
 complentur uallesque cauae saltusque profundi<BR>
 et quocumque deus circum caput egit honestum.<BR>
 ergo rite suum Baccho dicemus honorem<BR>
 carminibus patriis lancesque et liba feremus,<BR>
 et ductus cornu stabit sacer hircus ad aram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
 pinguiaque in ueribus torrebimus exta colurnis.<BR>
&nbsp;&nbsp;&nbsp;&nbsp;&nbsp;Est etiam ille labor curandis uitibus alter,<BR>
 cui numquam exhausti satis est: namque omne quotannis<BR>
 terque quaterque solum scindendum glaebaque uersis<BR>
 aeternum frangenda bidentibus, omne leuandum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
 fronde nemus. redit agricolis labor actus in orbem,<BR>
 atque in se sua per uestigia uoluitur annus.<BR>
 ac iam olim, seras posuit cum uinea frondes<BR>
 frigidus et siluis Aquilo decussit honorem,<BR>
 iam tum acer curas uenientem extendit in annum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
 rusticus, et curuo Saturni dente relictam<BR>
 persequitur uitem attondens fingitque putando.<BR>
 primus humum fodito, primus deuecta cremato<BR>
 sarmenta, et uallos primus sub tecta referto;<BR>
 postremus metito. bis uitibus ingruit umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
 bis segetem densis obducunt sentibus herbae;<BR>
 durus uterque labor: laudato ingentia rura,<BR>
 exiguum colito. nec non etiam aspera rusti<BR>
 uimina per siluam et ripis fluuialis harundo<BR>
 caeditur, incultique exercet cura salicti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
 iam uinctae uites, iam falcem arbusta reponunt,<BR>
 iam canit effectos extremus uinitor antes;<BR>
 sollicitanda tamen tellus puluisque mouendus<BR>
 et iam maturis metuendus Iuppiter uuis.<BR>
&nbsp;&nbsp;&nbsp;&nbsp;&nbsp;Contra non ulla est oleis cultura, neque illae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
 procuruam exspectant falcem rastrosque tenacis,<BR>
 cum semel haeserunt aruis aurasque tulerunt;<BR>
 ipsa satis tellus, cum dente recluditur unco,<BR>
 sufficit umorem et grauidas, cum uomere, fruges.<BR>
 hoc pinguem et placitam Paci nutritor oliuam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
&nbsp;&nbsp;&nbsp;&nbsp;&nbsp;Poma quoque, ut primum truncos sensere ualentis<BR>
 et uiris habuere suas, ad sidera raptim<BR>
 ui propria nituntur opisque haud indiga nostrae.<BR>
 nec minus interea fetu nemus omne grauescit,<BR>
 sanguineisque inculta rubent auiaria bacis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
 tondentur cytisi, taedas silua alta ministrat,<BR>
 pascunturque ignes nocturni et lumina fundunt.<BR>
 et dubitant homines serere atque impendere curam?<BR>
 quid maiora sequar? salices humilesque genistae,<BR>
 aut illae pecori frondem aut pastoribus umbram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
 sufficiunt saepemque satis et pabula melli.<BR>
 et iuuat undantem buxo spectare Cytorum<BR>
 Naryciaeque picis lucos, iuuat arua uidere<BR>
 non rastris, hominum non ulli obnoxia curae.<BR>
 ipsae Caucasio steriles in uertice siluae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
 quas animosi Euri adsidue franguntque feruntque,<BR>
 dant alios aliae fetus, dant utile lignum<BR>
 nauigiis pinus, domibus cedrumque cupressosque;<BR>
 hinc radios triuere rotis, hinc tympana plaustris<BR>
 agricolae, et pandas ratibus posuere carinas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
 uiminibus salices fecundae, frondibus ulmi,<BR>
 at myrtus ualidis hastilibus et bona bello<BR>
 cornus; Ituraeos taxi torquentur in arcus.<BR>
 nec tiliae leues aut torno rasile buxum<BR>
 non formam accipiunt ferroque cauantur acuto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
 nec non et torrentem undam leuis innatat alnus<BR>
 missa Pado, nec non et apes examina condunt<BR>
 corticibusque cauis uitiosaeque ilicis aluo.<BR>
 quid memorandum aeque Baccheia dona tulerunt?<BR>
 Bacchus et ad culpam causas dedit; ille furentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
 Centauros leto domuit, Rhoecumque Pholumque<BR>
 et magno Hylaeum Lapithis cratere minantem.<BR>
&nbsp;&nbsp;&nbsp;&nbsp;&nbsp;O fortunatos nimium, sua si bona norint,<BR>
 agricolas! quibus ipsa procul discordibus armis<BR>
 fundit humo facilem uictum iustissima tellus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
 si non ingentem foribus domus alta superbis<BR>
 mane salutantum totis uomit aedibus undam,<BR>
 nec uarios inhiant pulchra testudine postis<BR>
 inlusasque auro uestis Ephyreiaque aera,<BR>
 alba neque Assyrio fucatur lana ueneno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
 nec casia liquidi corrumpitur usus oliui;<BR>
 at secura quies et nescia fallere uita,<BR>
 diues opum uariarum, at latis otia fundis,<BR>
 speluncae uiuique lacus, at frigida tempe<BR>
 mugitusque boum mollesque sub arbore somni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
 non absunt; illic saltus ac lustra ferarum<BR>
 et patiens operum exiguoque adsueta iuuentus,<BR>
 sacra deum sanctique patres; extrema per illos<BR>
 Iustitia excedens terris uestigia fecit.<BR>
&nbsp;&nbsp;&nbsp;&nbsp;&nbsp;Me uero primum dulces ante omnia Musae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
 quarum sacra fero ingenti percussus amore,<BR>
 accipiant caelique uias et sidera monstrent,<BR>
 defectus solis uarios lunaeque labores;<BR>
 unde tremor terris, qua ui maria alta tumescant<BR>
 obicibus ruptis rursusque in se ipsa residant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
 quid tantum Oceano properent se tingere soles<BR>
 hiberni, uel quae tardis mora noctibus obstet.<BR>
 sin has ne possim naturae accedere partis<BR>
 frigidus obstiterit circum praecordia sanguis,<BR>
 rura mihi et rigui placeant in uallibus amnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
 flumina amem siluasque inglorius. o ubi campi<BR>
 Spercheosque et uirginibus bacchata Lacaenis<BR>
 Taygeta! o qui me gelidis conuallibus Haemi<BR>
 sistat, et ingenti ramorum protegat umbra!<BR>
 felix qui potuit rerum cognoscere causas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
 atque metus omnis et inexorabile fatum<BR>
 subiecit pedibus strepitumque Acherontis auari:<BR>
 fortunatus et ille deos qui nouit agrestis<BR>
 Panaque Siluanumque senem Nymphasque sorores.<BR>
 illum non populi fasces, non purpura regum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
 flexit et infidos agitans discordia fratres,<BR>
 aut coniurato descendens Dacus ab Histro,<BR>
 non res Romanae perituraque regna; neque ille<BR>
 aut doluit miserans inopem aut inuidit habenti.<BR>
 quos rami fructus, quos ipsa uolentia rura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
 sponte tulere sua, carpsit, nec ferrea iura<BR>
 insanumque forum aut populi tabularia uidit.<BR>
 sollicitant alii remis freta caeca, ruuntque<BR>
 in ferrum, penetrant aulas et limina regum;<BR>
 hic petit excidiis urbem miserosque penatis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
 ut gemma bibat et Sarrano dormiat ostro;<BR>
 condit opes alius defossoque incubat auro;<BR>
 hic stupet attonitus rostris, hunc plausus hiantem<BR>
 per cuneos geminatus enim plebisque patrumque<BR>
 corripuit; gaudent perfusi sanguine fratrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
 exsilioque domos et dulcia limina mutant<BR>
 atque alio patriam quaerunt sub sole iacentem.<BR>
 agricola incuruo terram dimouit aratro:<BR>
 hic anni labor, hinc patriam paruosque nepotes<BR>
 sustinet, hinc armenta boum meritosque iuuencos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
 nec requies, quin aut pomis exuberet annus<BR>
 aut fetu pecorum aut Cerealis mergite culmi,<BR>
 prouentuque oneret sulcos atque horrea uincat.<BR>
 uenit hiems: teritur Sicyonia baca trapetis,<BR>
 glande sues laeti redeunt, dant arbuta siluae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
 et uarios ponit fetus autumnus, et alte<BR>
 mitis in apricis coquitur uindemia saxis.<BR>
 interea dulces pendent circum oscula nati,<BR>
 casta pudicitiam seruat domus, ubera uaccae<BR>
 lactea demittunt, pinguesque in gramine laeto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
 inter se aduersis luctantur cornibus haedi.<BR>
 ipse dies agitat festos fususque per herbam,<BR>
 ignis ubi in medio et socii cratera coronant,<BR>
 te libans, Lenaee, uocat pecorisque magistris<BR>
 uelocis iaculi certamina ponit in ulmo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
 corporaque agresti nudant praedura palaestra.<BR>
 hanc olim ueteres uitam coluere Sabini,<BR>
 hanc Remus et frater; sic fortis Etruria creuit<BR>
 scilicet et rerum facta est pulcherrima Roma,<BR>
 septemque una sibi muro circumdedit arces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
 ante etiam sceptrum Dictaei regis et ante<BR>
 impia quam caesis gens est epulata iuuencis,<BR>
 aureus hanc uitam in terris Saturnus agebat;<BR>
 necdum etiam audierant inflari classica, necdum<BR>
 impositos duris crepitare incudibus ensis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
&nbsp;&nbsp;&nbsp;&nbsp;&nbsp;Sed nos immensum spatiis confecimus aequor,<BR>
 et iam tempus equum fumantia soluere colla.
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
