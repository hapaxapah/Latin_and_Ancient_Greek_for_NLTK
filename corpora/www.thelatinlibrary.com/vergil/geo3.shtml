<html>
	<head>
		<title>
			P. VERGILI MARONIS GEORGICON LIBER TERTIVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS GEORGICON LIBER TERTIVS
</p>

<P class=border></P>

<p>
Te quoque, magna Pales, et te memorande canemus<BR>pastor ab Amphryso, uos, siluae amnesque Lycaei.<BR>cetera, quae uacuas tenuissent carmine mentes,<BR>omnia iam uulgata: quis aut Eurysthea durum<BR>aut inlaudati nescit Busiridis aras?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>cui non dictus Hylas puer et Latonia Delos<BR>Hippodameque umeroque Pelops insignis eburno,<BR>acer equis? temptanda uia est, qua me quoque possim<BR>tollere humo uictorque uirum uolitare per ora.<BR>primus ego in patriam mecum, modo uita supersit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>Aonio rediens deducam uertice Musas;<BR>primus Idumaeas referam tibi, Mantua, palmas,<BR>et uiridi in campo templum de marmore ponam<BR>propter aquam, tardis ingens ubi flexibus errat<BR>Mincius et tenera praetexit harundine ripas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>in medio mihi Caesar erit templumque tenebit:<BR>illi uictor ego et Tyrio conspectus in ostro<BR>centum quadriiugos agitabo ad flumina currus.<BR>cuncta mihi Alpheum linquens lucosque Molorchi<BR>cursibus et crudo decernet Graecia caestu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>ipse caput tonsae foliis ornatus oliuae<BR>dona feram. iam nunc sollemnis ducere pompas<BR>ad delubra iuuat caesosque uidere iuuencos,<BR>uel scaena ut uersis discedat frontibus utque<BR>purpurea intexti tollant aulaea Britanni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>in foribus pugnam ex auro solidoque elephanto<BR>Gangaridum faciam uictorisque arma Quirini,<BR>atque hic undantem bello magnumque fluentem<BR>Nilum ac nauali surgentis aere columnas.<BR>addam urbes Asiae domitas pulsumque Niphaten&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>fidentemque fuga Parthum uersisque sagittis;<BR>et duo rapta manu diuerso ex hoste tropaea<BR>bisque triumphatas utroque ab litore gentis.<BR>stabunt et Parii lapides, spirantia signa,<BR>Assaraci proles demissaeque ab Ioue gentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>nomina, Trosque parens et Troiae Cynthius auctor.<BR>Inuidia infelix Furias amnemque seuerum<BR>Cocyti metuet tortosque Ixionis anguis<BR>immanemque rotam et non exsuperabile saxum.<BR>interea Dryadum siluas saltusque sequamur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>intactos, tua, Maecenas, haud mollia iussa:<BR>te sine nil altum mens incohat. en age segnis<BR>rumpe moras; uocat ingenti clamore Cithaeron<BR>Taygetique canes domitrixque Epidaurus equorum,<BR>et uox adsensu nemorum ingeminata remugit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>mox tamen ardentis accingar dicere pugnas<BR>Caesaris et nomen fama tot ferre per annos,<BR>Tithoni prima quot abest ab origine Caesar.<BR>&nbsp;&nbsp;&nbsp;&nbsp;&nbsp;Seu quis Olympiacae miratus praemia palmae<BR>pascit equos, seu quis fortis ad aratra iuuencos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>corpora praecipue matrum legat. optima toruae<BR>forma bouis cui turpe caput, cui plurima ceruix,<BR>et crurum tenus a mento palearia pendent;<BR>tum longo nullus lateri modus: omnia magna,<BR>pes etiam, et camuris hirtae sub cornibus aures.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>nec mihi displiceat maculis insignis et albo,<BR>aut iuga detrectans interdumque aspera cornu<BR>et faciem tauro propior, quaeque ardua tota<BR>et gradiens ima uerrit uestigia cauda.<BR>aetas Lucinam iustosque pati hymenaeos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>desinit ante decem, post quattuor incipit annos;<BR>cetera nec feturae habilis nec fortis aratris.<BR>interea, superat gregibus dum laeta iuuentas,<BR>solue mares; mitte in Venerem pecuaria primus,<BR>atque aliam ex alia generando suffice prolem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>optima quaeque dies miseris mortalibus aeui<BR>prima fugit; subeunt morbi tristisque senectus<BR>et labor, et durae rapit inclementia mortis.<BR>semper erunt quarum mutari corpora malis:<BR>semper enim refice ac, ne post amissa requiras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>ante ueni et subolem armento sortire quotannis.<BR>&nbsp;&nbsp;&nbsp;&nbsp;&nbsp;Nec non et pecori est idem dilectus equino:<BR>tu modo, quos in spem statues summittere gentis,<BR>praecipuum iam inde a teneris impende laborem.<BR>continuo pecoris generosi pullus in aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>altius ingreditur et mollia crura reponit;<BR>primus et ire uiam et fluuios temptare minacis<BR>audet et ignoto sese committere ponti,<BR>nec uanos horret strepitus. illi ardua ceruix<BR>argutumque caput, breuis aluus obesaque terga,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>luxuriatque toris animosum pectus. honesti<BR>spadices glaucique, color deterrimus albis<BR>et giluo. tum, si qua sonum procul arma dedere,<BR>stare loco nescit, micat auribus et tremit artus,<BR>collectumque premens uoluit sub naribus ignem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>densa iuba, et dextro iactata recumbit in armo;<BR>at duplex agitur per lumbos spina, cauatque<BR>tellurem et solido grauiter sonat ungula cornu.<BR>talis Amyclaei domitus Pollucis habenis<BR>Cyllarus et, quorum Grai meminere poetae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>Martis equi biiuges et magni currus Achilli.<BR>talis et ipse iubam ceruice effundit equina<BR>coniugis aduentu pernix Saturnus, et altum<BR>Pelion hinnitu fugiens impleuit acuto.<BR>&nbsp;&nbsp;&nbsp;&nbsp;&nbsp;Hunc quoque, ubi aut morbo grauis aut iam segnior annis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>deficit, abde domo, nec turpi ignosce senectae.<BR>frigidus in Venerem senior, frustraque laborem<BR>ingratum trahit, et, si quando ad proelia uentum est,<BR>ut quondam in stipulis magnus sine uiribus ignis,<BR>incassum furit. ergo animos aeuumque notabis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>praecipue: hinc alias artis prolemque parentum<BR>et quis cuique dolor uicto, quae gloria palmae.<BR>nonne uides, cum praecipiti certamine campum<BR>corripuere, ruuntque effusi carcere currus,<BR>cum spes adrectae iuuenum, exsultantiaque haurit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>corda pauor pulsans? illi instant uerbere torto<BR>et proni dant lora, uolat ui feruidus axis;<BR>iamque humiles iamque elati sublime uidentur<BR>aera per uacuum ferri atque adsurgere in auras.<BR>nec mora nec requies; at fuluae nimbus harenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>tollitur, umescunt spumis flatuque sequentum:<BR>tantus amor laudum, tantae est uictoria curae.<BR>primus Ericthonius currus et quattuor ausus<BR>iungere equos rapidusque rotis insistere uictor.<BR>frena Pelethronii Lapithae gyrosque dedere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>impositi dorso, atque equitem docuere sub armis<BR>insultare solo et gressus glomerare superbos.<BR>aequus uterque labor, aeque iuuenemque magistri<BR>exquirunt calidumque animis et cursibus acrem,<BR>quamuis saepe fuga uersos ille egerit hostis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>et patriam Epirum referat fortisque Mycenas,<BR>Neptunique ipsa deducat origine gentem.<BR>&nbsp;&nbsp;&nbsp;&nbsp;&nbsp;His animaduersis instant sub tempus et omnis<BR>impendunt curas denso distendere pingui,<BR>quem legere ducem et pecori dixere maritum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>florentisque secant herbas fluuiosque ministrant<BR>farraque, ne blando nequeat superesse labori<BR>inualidique patrum referant ieiunia nati.<BR>ipsa autem macie tenuant armenta uolentes,<BR>atque, ubi concubitus primos iam nota uoluptas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>sollicitat, frondesque negant et fontibus arcent.<BR>saepe etiam cursu quatiunt et sole fatigant,<BR>cum grauiter tunsis gemit area frugibus, et cum<BR>surgentem ad Zephyrum paleae iactantur inanes.<BR>hoc faciunt, nimio ne luxu obtunsior usus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>sit genitali aruo et sulcos oblimet inertis,<BR>sed rapiat sitiens Venerem interiusque recondat.<BR>&nbsp;&nbsp;&nbsp;&nbsp;&nbsp;Rursus cura patrum cadere et succedere matrum<BR>incipit. exactis grauidae cum mensibus errant,<BR>non illas grauibus quisquam iuga ducere plaustris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>non saltu superare uiam sit passus et acri<BR>carpere prata fuga fluuiosque innare rapacis.<BR>saltibus in uacuis pascunt et plena secundum<BR>flumina, muscus ubi et uiridissima gramine ripa,<BR>speluncaeque tegant et saxea procubet umbra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>est lucos Silari circa ilicibusque uirentem<BR>plurimus Alburnum uolitans, cui nomen asilo<BR>Romanum est, oestrum Grai uertere uocantes,<BR>asper, acerba sonans, quo tota exterrita siluis<BR>diffugiunt armenta; furit mugitibus aether &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>concussus siluaeque et sicci ripa Tanagri.<BR>hoc quondam monstro horribilis exercuit iras<BR>Inachiae Iuno pestem meditata iuuencae.<BR>hunc quoque (nam mediis feruoribus acrior instat)<BR>arcebis grauido pecori, armentaque pasces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>sole recens orto aut noctem ducentibus astris.<BR>&nbsp;&nbsp;&nbsp;&nbsp;&nbsp;Post partum cura in uitulos traducitur omnis;<BR>continuoque notas et nomina gentis inurunt,<BR>et quos aut pecori malint summittere habendo<BR>aut aris seruare sacros aut scindere terram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>et campum horrentem fractis inuertere glaebis.<BR>cetera pascuntur uiridis armenta per herbas:<BR>tu quos ad studium atque usum formabis agrestem<BR>iam uitulos hortare uiamque insiste domandi,<BR>dum faciles animi iuuenum, dum mobilis aetas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>ac primum laxos tenui de uimine circlos<BR>ceruici subnecte; dehinc, ubi libera colla<BR>seruitio adsuerint, ipsis e torquibus aptos<BR>iunge pares, et coge gradum conferre iuuencos;<BR>atque illis iam saepe rotae ducantur inanes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>per terram, et summo uestigia puluere signent.<BR>post ualido nitens sub pondere faginus axis<BR>instrepat, et iunctos temo trahat aereus orbis.<BR>interea pubi indomitae non gramina tantum<BR>nec uescas salicum frondes uluamque palustrem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>sed frumenta manu carpes sata; nec tibi fetae<BR>more patrum niuea implebunt mulctraria uaccae,<BR>sed tota in dulcis consument ubera natos.<BR>&nbsp;&nbsp;&nbsp;&nbsp;&nbsp;Sin ad bella magis studium turmasque ferocis,<BR>aut Alphea rotis praelabi flumina Pisae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>et Iouis in luco currus agitare uolantis,<BR>primus equi labor est animos atque arma uidere<BR>bellantum lituosque pati, tractuque gementem<BR>ferre rotam et stabulo frenos audire sonantis;<BR>tum magis atque magis blandis gaudere magistri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>laudibus et plausae sonitum ceruicis amare.<BR>atque haec iam primo depulsus ab ubere matris<BR>audeat, inque uicem det mollibus ora capistris<BR>inualidus etiamque tremens, etiam inscius aeui.<BR>at tribus exactis ubi quarta accesserit aestas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>carpere mox gyrum incipiat gradibusque sonare<BR>compositis, sinuetque alterna uolumina crurum,<BR>sitque laboranti similis; tum cursibus auras<BR>tum uocet, ac per aperta uolans ceu liber habenis<BR>aequora uix summa uestigia ponat harena:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>qualis Hyperboreis Aquilo cum densus ab oris<BR>incubuit, Scythiaeque hiemes atque arida differt<BR>nubila; tum segetes altae campique natantes<BR>lenibus horrescunt flabris, summaeque sonorem<BR>dant siluae, longique urgent ad litora fluctus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>ille uolat simul arua fuga simul aequora uerrens.<BR>hinc uel ad Elei metas et maxima campi<BR>sudabit spatia et spumas aget ore cruentas,<BR>Belgica uel molli melius feret esseda collo.<BR>tum demum crassa magnum farragine corpus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>crescere iam domitis sinito; namque ante domandum<BR>ingentis tollent animos, prensique negabunt<BR>uerbera lenta pati et duris parere lupatis.<BR>&nbsp;&nbsp;&nbsp;&nbsp;&nbsp;Sed non ulla magis uiris industria firmat<BR>quam Venerem et caeci stimulos auertere amoris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>siue boum siue est cui gratior usus equorum.<BR>atque ideo tauros procul atque in sola relegant<BR>pascua post montem oppositum et trans flumina lata,<BR>aut intus clausos satura ad praesepia seruant.<BR>carpit enim uiris paulatim uritque uidendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>femina, nec nemorum patitur meminisse nec herbae<BR>dulcibus illa quidem inlecebris, et saepe superbos<BR>cornibus inter se subigit decernere amantis.<BR>pascitur in magna Sila formosa iuuenca:<BR>illi alternantes multa ui proelia miscent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>uulneribus crebris; lauit ater corpora sanguis,<BR>uersaque in obnixos urgentur cornua uasto<BR>cum gemitu; reboant siluaeque et longus Olympus.<BR>nec mos bellantis una stabulare, sed alter<BR>uictus abit longeque ignotis exsulat oris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>multa gemens ignominiam plagasque superbi<BR>uictoris, tum quos amisit inultus amores,<BR>et stabula aspectans regnis excessit auitis.<BR>ergo omni cura uiris exercet et inter<BR>dura iacet pernox instrato saxa cubili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>frondibus hirsutis et carice pastus acuta,<BR>et temptat sese atque irasci in cornua discit<BR>arboris obnixus trunco, uentosque lacessit<BR>ictibus, et sparsa ad pugnam proludit harena.<BR>post ubi collectum robur uiresque refectae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>signa mouet praecepsque oblitum fertur in hostem:<BR>fluctus uti medio coepit cum albescere ponto,<BR>longius ex altoque sinum trahit, utque uolutus<BR>ad terras immane sonat per saxa neque ipso<BR>monte minor procumbit, at ima exaestuat unda &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>uerticibus nigramque alte subiectat harenam.<BR>&nbsp;&nbsp;&nbsp;&nbsp;&nbsp;Omne adeo genus in terris hominumque ferarumque<BR>et genus aequoreum, pecudes pictaeque uolucres,<BR>in furias ignemque ruunt: amor omnibus idem.<BR>tempore non alio catulorum oblita leaena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>saeuior errauit campis, nec funera uulgo<BR>tam multa informes ursi stragemque dedere<BR>per siluas; tum saeuus aper, tum pessima tigris;<BR>heu male tum Libyae solis erratur in agris.<BR>nonne uides ut tota tremor pertemptet equorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>corpora, si tantum notas odor attulit auras?<BR>ac neque eos iam frena uirum neque uerbera saeua,<BR>non scopuli rupesque cauae atque obiecta retardant<BR>flumina correptosque unda torquentia montis.<BR>ipse ruit dentesque Sabellicus exacuit sus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>et pede prosubigit terram, fricat arbore costas<BR>atque hinc atque illinc umeros ad uulnera durat.<BR>quid iuuenis, magnum cui uersat in ossibus ignem<BR>durus amor? nempe abruptis turbata procellis<BR>nocte natat caeca serus freta, quem super ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>porta tonat caeli, et scopulis inlisa reclamant<BR>aequora; nec miseri possunt reuocare parentes,<BR>nec moritura super crudeli funere uirgo.<BR>quid lynces Bacchi uariae et genus acre luporum<BR>atque canum? quid quae imbelles dant proelia cerui?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>scilicet ante omnis furor est insignis equarum;<BR>et mentem Venus ipsa dedit, quo tempore Glauci<BR>Potniades malis membra absumpsere quadrigae.<BR>illas ducit amor trans Gargara transque sonantem<BR>Ascanium; superant montis et flumina tranant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>continuoque auidis ubi subdita flamma medullis<BR>(uere magis, quia uere calor redit ossibus), illae<BR>ore omnes uersae in Zephyrum stant rupibus altis,<BR>exceptantque leuis auras, et saepe sine ullis<BR>coniugiis uento grauidae (mirabile dictu)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>saxa per et scopulos et depressas conuallis<BR>diffugiunt, non, Eure, tuos neque solis ad ortus,<BR>in Borean Caurumque, aut unde nigerrimus Auster<BR>nascitur et pluuio contristat frigore caelum.<BR>hic demum, hippomanes uero quod nomine dicunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>pastores, lentum destillat ab inguine uirus,<BR>hippomanes, quod saepe malae legere nouercae<BR>miscueruntque herbas et non innoxia uerba.<BR>&nbsp;&nbsp;&nbsp;&nbsp;&nbsp;Sed fugit interea, fugit inreparabile tempus,<BR>singula dum capti circumuectamur amore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>hoc satis armentis: superat pars altera curae,<BR>lanigeros agitare greges hirtasque capellas;<BR>hic labor, hinc laudem fortes sperate coloni.<BR>nec sum animi dubius uerbis ea uincere magnum<BR>quam sit et angustis hunc addere rebus honorem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>sed me Parnasi deserta per ardua dulcis<BR>raptat amor; iuuat ire iugis, qua nulla priorum<BR>Castaliam molli deuertitur orbita cliuo.<BR>nunc, ueneranda Pales, magno nunc ore sonandum.<BR>&nbsp;&nbsp;&nbsp;&nbsp;&nbsp;Incipiens stabulis edico in mollibus herbam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>carpere ouis, dum mox frondosa reducitur aestas,<BR>et multa duram stipula filicumque maniplis<BR>sternere subter humum, glacies ne frigida laedat<BR>molle pecus scabiemque ferat turpisque podagras.<BR>post hinc digressus iubeo frondentia capris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>arbuta sufficere et fluuios praebere recentis,<BR>et stabula a uentis hiberno opponere soli<BR>ad medium conuersa diem, cum frigidus olim<BR>iam cadit extremoque inrorat Aquarius anno.<BR>hae quoque non cura nobis leuiore tuendae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>nec minor usus erit, quamuis Milesia magno<BR>uellera mutentur Tyrios incocta rubores.<BR>densior hinc suboles, hinc largi copia lactis;<BR>quam magis exhausto spumauerit ubere mulctra,<BR>laeta magis pressis manabunt flumina mammis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>nec minus interea barbas incanaque menta<BR>Cinyphii tondent hirci saetasque comantis<BR>usum in castrorum et miseris uelamina nautis.<BR>pascuntur uero siluas et summa Lycaei,<BR>horrentisque rubos et amantis ardua dumos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>atque ipsae memores redeunt in tecta suosque<BR>ducunt et grauido superant uix ubere limen.<BR>ergo omni studio glaciem uentosque niualis,<BR>quo minor est illis curae mortalis egestas,<BR>auertes, uictumque feres et uirgea laetus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>pabula, nec tota claudes faenilia bruma.<BR>&nbsp;&nbsp;&nbsp;&nbsp;&nbsp;At uero Zephyris cum laeta uocantibus aestas<BR>in saltus utrumque gregem atque in pascua mittet,<BR>Luciferi primo cum sidere frigida rura<BR>carpamus, dum mane nouum, dum gramina canent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>et ros in tenera pecori gratissimus herba.<BR>inde ubi quarta sitim caeli collegerit hora<BR>et cantu querulae rumpent arbusta cicadae,<BR>ad puteos aut alta greges ad stagna iubebo<BR>currentem ilignis potare canalibus undam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>aestibus at mediis umbrosam exquirere uallem,<BR>sicubi magna Iouis antiquo robore quercus<BR>ingentis tendat ramos, aut sicubi nigrum<BR>ilicibus crebris sacra nemus accubet umbra;<BR>tum tenuis dare rursus aquas et pascere rursus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>solis ad occasum, cum frigidus aera Vesper<BR>temperat, et saltus reficit iam roscida luna,<BR>litoraque alcyonen resonant, acalanthida dumi.<BR>&nbsp;&nbsp;&nbsp;&nbsp;&nbsp;Quid tibi pastores Libyae, quid pascua uersu<BR>prosequar et raris habitata mapalia tectis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>saepe diem noctemque et totum ex ordine mensem<BR>pascitur itque pecus longa in deserta sine ullis<BR>hospitiis: tantum campi iacet. omnia secum<BR>armentarius Afer agit, tectumque laremque<BR>armaque Amyclaeumque canem Cressamque pharetram;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>non secus ac patriis acer Romanus in armis<BR>iniusto sub fasce uiam cum carpit, et hosti<BR>ante exspectatum positis stat in agmine castris.<BR>&nbsp;&nbsp;&nbsp;&nbsp;&nbsp;At non qua Scythiae gentes Maeotiaque unda,<BR>turbidus et torquens flauentis Hister harenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>quaque redit medium Rhodope porrecta sub axem.<BR>illic clausa tenent stabulis armenta, neque ullae<BR>aut herbae campo apparent aut arbore frondes;<BR>sed iacet aggeribus niueis informis et alto<BR>terra gelu late septemque adsurgit in ulnas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>semper hiems, semper spirantes frigora Cauri;<BR>tum Sol pallentis haud umquam discutit umbras,<BR>nec cum inuectus equis altum petit aethera, nec cum<BR>praecipitem Oceani rubro lauit aequore currum.<BR>concrescunt subitae currenti in flumine crustae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>undaque iam tergo ferratos sustinet orbis,<BR>puppibus illa prius, patulis nunc hospita plaustris;<BR>aeraque dissiliunt uulgo, uestesque rigescunt<BR>indutae, caeduntque securibus umida uina,<BR>et totae solidam in glaciem uertere lacunae, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>stiriaque impexis induruit horrida barbis.<BR>interea toto non setius aere ningit:<BR>intereunt pecudes, stant circumfusa pruinis<BR>corpora magna boum, confertoque agmine cerui<BR>torpent mole noua et summis uix cornibus exstant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>hos non immissis canibus, non cassibus ullis<BR>puniceaeue agitant pauidos formidine pennae,<BR>sed frustra oppositum trudentis pectore montem<BR>comminus obtruncant ferro grauiterque rudentis<BR>caedunt et magno laeti clamore reportant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>ipsi in defossis specubus secura sub alta<BR>otia agunt terra, congestaque robora totasque<BR>aduoluere focis ulmos ignique dedere.<BR>hic noctem ludo ducunt, et pocula laeti<BR>fermento atque acidis imitantur uitea sorbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>talis Hyperboreo Septem subiecta trioni<BR>gens effrena uirum Riphaeo tunditur Euro<BR>et pecudum fuluis uelatur corpora saetis.<BR>&nbsp;&nbsp;&nbsp;&nbsp;&nbsp;Si tibi lanitium curae, primum aspera silua<BR>lappaeque tribolique absint; fuge pabula laeta;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>continuoque greges uillis lege mollibus albos.<BR>illum autem, quamuis aries sit candidus ipse,<BR>nigra subest udo tantum cui lingua palato,<BR>reice, ne maculis infuscet uellera pullis<BR>nascentum, plenoque alium circumspice campo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>munere sic niueo lanae, si credere dignum est,<BR>Pan deus Arcadiae captam te, Luna, fefellit<BR>in nemora alta uocans; nec tu aspernata uocantem.<BR>&nbsp;&nbsp;&nbsp;&nbsp;&nbsp;At cui lactis amor, cytisum lotosque frequentis<BR>ipse manu salsasque ferat praesepibus herbas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>hinc et amant fluuios magis, et magis ubera tendunt<BR>et salis occultum referunt in lacte saporem.<BR>multi etiam excretos prohibent a matribus haedos,<BR>primaque ferratis praefigunt ora capistris.<BR>quod surgente die mulsere horisque diurnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>nocte premunt; quod iam tenebris et sole cadente,<BR>sub lucem: exportant calathis (adit oppida pastor),<BR>aut parco sale contingunt hiemique reponunt.<BR>&nbsp;&nbsp;&nbsp;&nbsp;&nbsp;Nec tibi cura canum fuerit postrema, sed una<BR>uelocis Spartae catulos acremque Molossum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>pasce sero pingui. numquam custodibus illis<BR>nocturnum stabulis furem incursusque luporum<BR>aut impacatos a tergo horrebis Hiberos.<BR>saepe etiam cursu timidos agitabis onagros,<BR>et canibus leporem, canibus uenabere dammas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>saepe uolutabris pulsos siluestribus apros<BR>latratu turbabis agens, montisque per altos<BR>ingentem clamore premes ad retia ceruum.<BR>&nbsp;&nbsp;&nbsp;&nbsp;&nbsp;Disce et odoratam stabulis accendere cedrum<BR>galbaneoque agitare grauis nidore chelydros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>saepe sub immotis praesepibus aut mala tactu<BR>uipera delituit caelumque exterrita fugit,<BR>aut tecto adsuetus coluber succedere et umbrae<BR>(pestis acerba boum) pecorique aspergere uirus<BR>fouit humum. cape saxa manu, cape robora, pastor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>tollentemque minas et sibila colla tumentem<BR>deice! iamque fuga timidum caput abdidit alte,<BR>cum medii nexus extremaeque agmina caudae<BR>soluuntur, tardosque trahit sinus ultimus orbis.<BR>est etiam ille malus Calabris in saltibus anguis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>squamea conuoluens sublato pectore terga<BR>atque notis longam maculosus grandibus aluum,<BR>qui, dum amnes ulli rumpuntur fontibus et dum<BR>uere madent udo terrae ac pluuialibus Austris,<BR>stagna colit ripisque habitans hic piscibus atram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>improbus ingluuiem ranisque loquacibus explet;<BR>postquam exusta palus terraeque ardore dehiscunt,<BR>exsilit in siccum, et flammantia lumina torquens<BR>saeuit agris asperque siti atque exterritus aestu.<BR>ne mihi tum mollis sub diuo carpere somnos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>neu dorso nemoris libeat iacuisse per herbas,<BR>cum positis nouus exuuiis nitidusque iuuenta<BR>uoluitur, aut catulos tectis aut oua relinquens,<BR>arduus ad solem et linguis micat ore trisulcis.<BR>&nbsp;&nbsp;&nbsp;&nbsp;&nbsp;Morborum quoque te causas et signa docebo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>turpis ouis temptat scabies, ubi frigidus imber<BR>altius ad uiuum persedit et horrida cano<BR>bruma gelu, uel cum tonsis inlotus adhaesit<BR>sudor, et hirsuti secuerunt corpora uepres.<BR>dulcibus idcirco fluuiis pecus omne magistri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>perfundunt, udisque aries in gurgite uillis<BR>mersatur, missusque secundo defluit amni;<BR>aut tonsum tristi contingunt corpus amurca<BR>et spumas miscent argenti uiuaque sulpura<BR>Idaeasque pices et pinguis unguine ceras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>scillamque elleborosque grauis nigrumque bitumen.<BR>non tamen ulla magis praesens fortuna laborum est<BR>quam si quis ferro potuit rescindere summum<BR>ulceris os: alitur uitium uiuitque tegendo,<BR>dum medicas adhibere manus ad uulnera pastor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>abnegat et meliora deos sedet omina poscens.<BR>quin etiam, ima dolor balantum lapsus ad ossa<BR>cum furit atque artus depascitur arida febris,<BR>profuit incensos aestus auertere et inter<BR>ima ferire pedis salientem sanguine uenam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>Bisaltae quo more solent acerque Gelonus,<BR>cum fugit in Rhodopen atque in deserta Getarum,<BR>et lac concretum cum sanguine potat equino.<BR>quam procul aut molli succedere saepius umbrae<BR>uideris aut summas carpentem ignauius herbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>extremamque sequi, aut medio procumbere campo<BR>pascentem et serae solam decedere nocti&#151;<BR>continuo culpam ferro compesce, priusquam<BR>dira per incautum serpant contagia uulgus.<BR>non tam creber agens hiemem ruit aequore turbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>quam multae pecudum pestes. nec singula morbi<BR>corpora corripiunt, sed tota aestiua repente,<BR>spemque gregemque simul cunctamque ab origine gentem.<BR>tum sciat, aerias Alpis et Norica si quis<BR>castella in tumulis et Iapydis arua Timaui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>nunc quoque post tanto uideat, desertaque regna<BR>pastorum et longe saltus lateque uacantis.<BR>&nbsp;&nbsp;&nbsp;&nbsp;&nbsp;Hic quondam morbo caeli miseranda coorta est<BR>tempestas totoque autumni incanduit aestu<BR>et genus omne neci pecudum dedit, omne ferarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>corrupitque lacus, infecit pabula tabo.<BR>nec uia mortis erat simplex; sed ubi ignea uenis<BR>omnibus acta sitis miseros adduxerat artus,<BR>rursus abundabat fluidus liquor omniaque in se<BR>ossa minutatim morbo conlapsa trahebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>saepe in honore deum medio stans hostia ad aram,<BR>lanea dum niuea circumdatur infula uitta,<BR>inter cunctantis cecidit moribunda ministros;<BR>aut si quam ferro mactauerat ante sacerdos,<BR>inde neque impositis ardent altaria fibris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>nec responsa potest consultus reddere uates,<BR>ac uix suppositi tinguntur sanguine cultri<BR>summaque ieiuna sanie infuscatur harena.<BR>hinc laetis uituli uulgo moriuntur in herbis<BR>et dulcis animas plena ad praesepia reddunt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>hinc canibus blandis rabies uenit, et quatit aegros<BR>tussis anhela sues ac faucibus angit obesis.<BR>labitur infelix studiorum atque immemor herbae<BR>uictor equus fontisque auertitur et pede terram<BR>crebra ferit; demissae aures, incertus ibidem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>sudor et ille quidem morituris frigidus; aret<BR>pellis et ad tactum tractanti dura resistit.<BR>haec ante exitium primis dant signa diebus:<BR>sin in processu coepit crudescere morbus,<BR>tum uero ardentes oculi atque attractus ab alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>spiritus, interdum gemitu grauis, imaque longo<BR>ilia singultu tendunt, it naribus ater<BR>sanguis, et obsessas fauces premit aspera lingua.<BR>profuit inserto latices infundere cornu<BR>Lenaeos; ea uisa salus morientibus una.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>mox erat hoc ipsum exitio, furiisque refecti<BR>ardebant, ipsique suos iam morte sub aegra<BR>(di meliora piis, erroremque hostibus illum!)<BR>discissos nudis laniabant dentibus artus.<BR>ecce autem duro fumans sub uomere taurus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>concidit et mixtum spumis uomit ore cruorem<BR>extremosque ciet gemitus. it tristis arator<BR>maerentem abiungens fraterna morte iuuencum,<BR>atque opere in medio defixa reliquit aratra.<BR>non umbrae altorum nemorum, non mollia possunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>prata mouere animum, non qui per saxa uolutus<BR>purior electro campum petit amnis; at ima<BR>soluuntur latera, atque oculos stupor urget inertis<BR>ad terramque fluit deuexo pondere ceruix.<BR>quid labor aut benefacta iuuant? quid uomere terras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>inuertisse grauis? atqui non Massica Bacchi<BR>munera, non illis epulae nocuere repostae:<BR>frondibus et uictu pascuntur simplicis herbae,<BR>pocula sunt fontes liquidi atque exercita cursu<BR>flumina, nec somnos abrumpit cura salubris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>tempore non alio dicunt regionibus illis<BR>quaesitas ad sacra boues Iunonis et uris<BR>imparibus ductos alta ad donaria currus.<BR>ergo aegre rastris terram rimantur, et ipsis<BR>unguibus infodiunt fruges, montisque per altos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>contenta ceruice trahunt stridentia plaustra.<BR>non lupus insidias explorat ouilia circum<BR>nec gregibus nocturnus obambulat: acrior illum<BR>cura domat; timidi dammae ceruique fugaces<BR>nunc interque canes et circum tecta uagantur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>iam maris immensi prolem et genus omne natantum<BR>litore in extremo ceu naufraga corpora fluctus<BR>proluit; insolitae fugiunt in flumina phocae.<BR>interit et curuis frustra defensa latebris<BR>uipera et attoniti squamis astantibus hydri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>ipsis est aer auibus non aequus, et illae<BR>praecipites alta uitam sub nube relinquunt.<BR>praeterea iam nec mutari pabula refert,<BR>quaesitaeque nocent artes; cessere magistri,<BR>Phillyrides Chiron Amythaoniusque Melampus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>saeuit et in lucem Stygiis emissa tenebris<BR>pallida Tisiphone Morbos agit ante Metumque,<BR>inque dies auidum surgens caput altius effert.<BR>balatu pecorum et crebris mugitibus amnes<BR>arentesque sonant ripae collesque supini.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>iamque cateruatim dat stragem atque aggerat ipsis<BR>in stabulis turpi dilapsa cadauera tabo,<BR>donec humo tegere ac foueis abscondere discunt.<BR>nam neque erat coriis usus, nec uiscera quisquam<BR>aut undis abolere potest aut uincere flamma;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>ne tondere quidem morbo inluuieque peresa<BR>uellera nec telas possunt attingere putris;<BR>uerum etiam inuisos si quis temptarat amictus,<BR>ardentes papulae atque immundus olentia sudor<BR>membra sequebatur, nec longo deinde moranti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>tempore contactos artus sacer ignis edebat.
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>