<html>
	<head>
		<title>
			P. VERGILI MARONIS AENEIDOS LIBER DECIMVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS AENEIDOS LIBER DECIMVS
</p>

<p class=border></P>

<p>
Panditur interea domus omnipotentis Olympi<br>
conciliumque uocat diuum pater atque hominum rex<br>
sideream in sedem, terras unde arduus omnis<br>
castraque Dardanidum aspectat populosque Latinos.<br>
considunt tectis bipatentibus, incipit ipse:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
'caelicolae magni, quianam sententia uobis<br>
uersa retro tantumque animis certatis iniquis?<br>
abnueram bello Italiam concurrere Teucris.<br>
quae contra uetitum discordia? quis metus aut hos<br>
aut hos arma sequi ferrumque lacessere suasit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
adueniet iustum pugnae (ne arcessite) tempus,<br>
cum fera Karthago Romanis arcibus olim<br>
exitium magnum atque Alpis immittet apertas:<br>
tum certare odiis, tum res rapuisse licebit.<br>
nunc sinite et placitum laeti componite foedus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span>
</p>

<p>
Iuppiter haec paucis; at non Venus aurea contra<br>
pauca refert:<br>
'o pater, o hominum rerumque aeterna potestas<br>
(namque aliud quid sit quod iam implorare queamus?),<br>
cernis ut insultent Rutuli, Turnusque feratur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
per medios insignis equis tumidusque secundo<br>
Marte ruat? non clausa tegunt iam moenia Teucros;<br>
quin intra portas atque ipsis proelia miscent<br>
aggeribus murorum et inundant sanguine fossae.<br>
Aeneas ignarus abest. numquamne leuari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
obsidione sines? muris iterum imminet hostis<br>
nascentis Troiae nec non exercitus alter,<br>
atque iterum in Teucros Aetolis surgit ab Arpis<br>
Tydides. equidem credo, mea uulnera restant<br>
et tua progenies mortalia demoror arma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
si sine pace tua atque inuito numine Troes<br>
Italiam petiere, luant peccata neque illos<br>
iuueris auxilio; sin tot responsa secuti<br>
quae superi manesque dabant, cur nunc tua quisquam<br>
uertere iussa potest aut cur noua condere fata?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
quid repetam exustas Erycino in litore classis,<br>
quid tempestatum regem uentosque furentis<br>
Aeolia excitos aut actam nubibus Irim?<br>
nunc etiam manis (haec intemptata manebat<br>
sors rerum) mouet et superis immissa repente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Allecto medias Italum bacchata per urbes.<br>
nil super imperio moueor. sperauimus ista,<br>
dum fortuna fuit. uincant, quos uincere mauis.<br>
si nulla est regio Teucris quam det tua coniunx<br>
dura, per euersae, genitor, fumantia Troiae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
excidia obtestor: liceat dimittere ab armis<br>
incolumem Ascanium, liceat superesse nepotem.<br>
Aeneas sane ignotis iactetur in undis<br>
et quacumque uiam dederit Fortuna sequatur:<br>
hunc tegere et dirae ualeam subducere pugnae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
est Amathus, est celsa mihi Paphus atque Cythera<br>
Idaliaeque domus: positis inglorius armis<br>
exigat hic aeuum. magna dicione iubeto<br>
Karthago premat Ausoniam; nihil urbibus inde<br>
obstabit Tyriis. quid pestem euadere belli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
iuuit et Argolicos medium fugisse per ignis<br>
totque maris uastaeque exhausta pericula terrae,<br>
dum Latium Teucri recidiuaque Pergama quaerunt?<br>
non satius cineres patriae insedisse supremos<br>
atque solum quo Troia fuit? Xanthum et Simoenta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
redde, oro, miseris iterumque reuoluere casus<br>
da, pater, Iliacos Teucris.' tum regia Iuno<br>
acta furore graui: 'quid me alta silentia cogis<br>
rumpere et obductum uerbis uulgare dolorem?<br>
Aenean hominum quisquam diuumque subegit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
bella sequi aut hostem regi se inferre Latino?<br>
Italiam petiit fatis auctoribus (esto)<br>
Cassandrae impulsus furiis: num linquere castra<br>
hortati sumus aut uitam committere uentis?<br>
num puero summam belli, num credere muros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Tyrrhenamque fidem aut gentis agitare quietas?<br>
quis deus in fraudem, quae dura potentia nostra<br>
egit? ubi hic Iuno demissaue nubibus Iris?<br>
indignum est Italos Troiam circumdare flammis<br>
nascentem et patria Turnum consistere terra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
cui Pilumnus auus, cui diua Venilia mater:<br>
quid face Troianos atra uim ferre Latinis,<br>
arua aliena iugo premere atque auertere praedas?<br>
quid soceros legere et gremiis abducere pactas,<br>
pacem orare manu, praefigere puppibus arma?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
tu potes Aenean manibus subducere Graium<br>
proque uiro nebulam et uentos obtendere inanis,<br>
et potes in totidem classem conuertere nymphas:<br>
nos aliquid Rutulos contra iuuisse nefandum est?<br>
"Aeneas ignarus abest": ignarus et absit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
est Paphus Idaliumque tibi, sunt alta Cythera:<br>
quid grauidam bellis urbem et corda aspera temptas?<br>
nosne tibi fluxas Phrygiae res uertere fundo<br>
conamur? nos? an miseros qui Troas Achiuis<br>
obiecit? quae causa fuit consurgere in arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Europamque Asiamque et foedera soluere furto?<br>
me duce Dardanius Spartam expugnauit adulter,<br>
aut ego tela dedi fouiue Cupidine bella?<br>
tum decuit metuisse tuis: nunc sera querelis<br>
haud iustis adsurgis et inrita iurgia iactas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span>
</p>

<p>
Talibus orabat Iuno, cunctique fremebant<br>
caelicolae adsensu uario, ceu flamina prima<br>
cum deprensa fremunt siluis et caeca uolutant<br>
murmura uenturos nautis prodentia uentos.<br>
tum pater omnipotens, rerum cui prima potestas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
infit (eo dicente deum domus alta silescit<br>
et tremefacta solo tellus, silet arduus aether,<br>
tum Zephyri posuere, premit placida aequora pontus):<br>
'accipite ergo animis atque haec mea figite dicta.<br>
quandoquidem Ausonios coniungi foedere Teucris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
haud licitum, nec uestra capit discordia finem,<br>
quae cuique est fortuna hodie, quam quisque secat spem,<br>
Tros Rutulusne fuat, nullo discrimine habebo,<br>
seu fatis Italum castra obsidione tenentur<br>
siue errore malo Troiae monitisque sinistris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
nec Rutulos soluo. sua cuique exorsa laborem<br>
fortunamque ferent. rex Iuppiter omnibus idem.<br>
fata uiam inuenient.' Stygii per flumina fratris,<br>
per pice torrentis atraque uoragine ripas<br>
adnuit et totum nutu tremefecit Olympum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
hic finis fandi. solio tum Iuppiter aureo<br>
surgit, caelicolae medium quem ad limina ducunt.
</p>

<p>
Interea Rutuli portis circum omnibus instant<br>
sternere caede uiros et moenia cingere flammis.<br>
at legio Aeneadum uallis obsessa tenetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
nec spes ulla fugae. miseri stant turribus altis<br>
nequiquam et rara muros cinxere corona<br>
Asius Imbrasides Hicetaoniusque Thymoetes<br>
Assaracique duo et senior cum Castore Thymbris,<br>
prima acies; hos germani Sarpedonis ambo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
et Clarus et Thaemon Lycia comitantur ab alta.<br>
fert ingens toto conixus corpore saxum,<br>
haud partem exiguam montis, Lyrnesius Acmon,<br>
nec Clytio genitore minor nec fratre Menestheo.<br>
hi iaculis, illi certant defendere saxis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
molirique ignem neruoque aptare sagittas.<br>
ipse inter medios, Veneris iustissima cura,<br>
Dardanius caput, ecce, puer detectus honestum,<br>
qualis gemma micat fuluum quae diuidit aurum,<br>
aut collo decus aut capiti, uel quale per artem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
inclusum buxo aut Oricia terebintho<br>
lucet ebur; fusos ceruix cui lactea crinis<br>
accipit et molli subnectens circulus auro.<br>
te quoque magnanimae uiderunt, Ismare, gentes<br>
uulnera derigere et calamos armare ueneno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Maeonia generose domo, ubi pinguia culta<br>
exercentque uiri Pactolusque inrigat auro.<br>
adfuit et Mnestheus, quem pulsi pristina Turni<br>
aggere murorum sublimem gloria tollit,<br>
et Capys: hinc nomen Campanae ducitur urbi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span>
</p>

<p>
Illi inter sese duri certamina belli<br>
contulerant: media Aeneas freta nocte secabat.<br>
namque ut ab Euandro castris ingressus Etruscis<br>
regem adit et regi memorat nomenque genusque<br>
quidue petat quidue ipse ferat, Mezentius arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
quae sibi conciliet, uiolentaque pectora Turni<br>
edocet, humanis quae sit fiducia rebus<br>
admonet immiscetque preces, haud fit mora, Tarchon<br>
iungit opes foedusque ferit; tum libera fati<br>
classem conscendit iussis gens Lydia diuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
externo commissa duci. Aeneia puppis<br>
prima tenet rostro Phrygios subiuncta leones,<br>
imminet Ida super, profugis gratissima Teucris.<br>
hic magnus sedet Aeneas secumque uolutat<br>
euentus belli uarios, Pallasque sinistro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
adfixus lateri iam quaerit sidera, opacae<br>
noctis iter, iam quae passus terraque marique.
</p>

<p>
Pandite nunc Helicona, deae, cantusque mouete,<br>
quae manus interea Tuscis comitetur ab oris<br>
Aenean armetque rates pelagoque uehatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span>
</p>

<p>
Massicus aerata princeps secat aequora Tigri,<br>
sub quo mille manus iuuenum, qui moenia Clusi<br>
quique urbem liquere Cosas, quis tela sagittae<br>
gorytique leues umeris et letifer arcus.<br>
una toruus Abas: huic totum insignibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
agmen et aurato fulgebat Apolline puppis.<br>
sescentos illi dederat Populonia mater<br>
expertos belli iuuenes, ast Ilua trecentos<br>
insula inexhaustis Chalybum generosa metallis.<br>
tertius ille hominum diuumque interpres Asilas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
cui pecudum fibrae, caeli cui sidera parent<br>
et linguae uolucrum et praesagi fulminis ignes,<br>
mille rapit densos acie atque horrentibus hastis.<br>
hos parere iubent Alpheae ab origine Pisae,<br>
urbs Etrusca solo. sequitur pulcherrimus Astyr,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Astyr equo fidens et uersicoloribus armis.<br>
ter centum adiciunt (mens omnibus una sequendi)<br>
qui Caerete domo, qui sunt Minionis in aruis,<br>
et Pyrgi ueteres intempestaeque Grauiscae.
</p>

<p>
Non ego te, Ligurum ductor fortissime bello,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
transierim, Cunare, et paucis comitate Cupauo,<br>
cuius olorinae surgunt de uertice pennae<br>
(crimen, Amor, uestrum) formaeque insigne paternae.<br>
namque ferunt luctu Cycnum Phaethontis amati,<br>
populeas inter frondes umbramque sororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
dum canit et maestum Musa solatur amorem,<br>
canentem molli pluma duxisse senectam<br>
linquentem terras et sidera uoce sequentem.<br>
filius aequalis comitatus classe cateruas<br>
ingentem remis Centaurum promouet: ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
instat aquae saxumque undis immane minatur<br>
arduus, et longa sulcat maria alta carina.
</p>

<p>
Ille etiam patriis agmen ciet Ocnus ab oris,<br>
fatidicae Mantus et Tusci filius amnis,<br>
qui muros matrisque dedit tibi, Mantua, nomen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Mantua diues auis, sed non genus omnibus unum:<br>
gens illi triplex, populi sub gente quaterni,<br>
ipsa caput populis, Tusco de sanguine uires.<br>
hinc quoque quingentos in se Mezentius armat,<br>
quos patre Benaco uelatus harundine glauca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
Mincius infesta ducebat in aequora pinu.<br>
it grauis Aulestes centenaque arbore fluctum<br>
uerberat adsurgens, spumant uada marmore uerso.<br>
hunc uehit immanis Triton et caerula concha<br>
exterrens freta, cui laterum tenus hispida nanti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
frons hominem praefert, in pristim desinit aluus,<br>
spumea semifero sub pectore murmurat unda.
</p>

<p>
Tot lecti proceres ter denis nauibus ibant<br>
subsidio Troiae et campos salis aere secabant.
</p>

<p>
Iamque dies caelo concesserat almaque curru&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
noctiuago Phoebe medium pulsabat Olympum:<br>
Aeneas (neque enim membris dat cura quietem)<br>
ipse sedens clauumque regit uelisque ministrat.<br>
atque illi medio in spatio chorus, ecce, suarum<br>
occurrit comitum: nymphae, quas alma Cybebe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
numen habere maris nymphasque e nauibus esse<br>
iusserat, innabant pariter fluctusque secabant,<br>
quot prius aeratae steterant ad litora prorae.<br>
agnoscunt longe regem lustrantque choreis;<br>
quarum quae fandi doctissima Cymodocea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
pone sequens dextra puppim tenet ipsaque dorso<br>
eminet ac laeua tacitis subremigat undis.<br>
tum sic ignarum adloquitur: 'uigilasne, deum gens,<br>
Aenea? uigila et uelis immitte rudentis.<br>
nos sumus, Idaeae sacro de uertice pinus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
nunc pelagi nymphae, classis tua. perfidus ut nos<br>
praecipitis ferro Rutulus flammaque premebat,<br>
rupimus inuitae tua uincula teque per aequor<br>
quaerimus. hanc genetrix faciem miserata refecit<br>
et dedit esse deas aeuumque agitare sub undis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
at puer Ascanius muro fossisque tenetur<br>
tela inter media atque horrentis Marte Latinos.<br>
iam loca iussa tenent forti permixtus Etrusco<br>
Arcas eques; medias illis opponere turmas,<br>
ne castris iungant, certa est sententia Turno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
surge age et Aurora socios ueniente uocari<br>
primus in arma iube, et clipeum cape quem dedit ipse<br>
inuictum ignipotens atque oras ambiit auro.<br>
crastina lux, mea si non inrita dicta putaris,<br>
ingentis Rutulae spectabit caedis aceruos.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
dixerat et dextra discedens impulit altam<br>
haud ignara modi puppim: fugit illa per undas<br>
ocior et iaculo et uentos aequante sagitta.<br>
inde aliae celerant cursus. stupet inscius ipse<br>
Tros Anchisiades, animos tamen omine tollit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
tum breuiter supera aspectans conuexa precatur:<br>
'alma parens Idaea deum, cui Dindyma cordi<br>
turrigeraeque urbes biiugique ad frena leones,<br>
tu mihi nunc pugnae princeps, tu rite propinques<br>
augurium Phrygibusque adsis pede, diua, secundo.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
tantum effatus, et interea reuoluta ruebat<br>
matura iam luce dies noctemque fugarat;<br>
principio sociis edicit signa sequantur<br>
atque animos aptent armis pugnaeque parent se.
</p>

<p>
Iamque in conspectu Teucros habet et sua castra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
stans celsa in puppi, clipeum cum deinde sinistra<br>
extulit ardentem. clamorem ad sidera tollunt<br>
Dardanidae e muris, spes addita suscitat iras,<br>
tela manu iaciunt, quales sub nubibus atris<br>
Strymoniae dant signa grues atque aethera tranant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
cum sonitu, fugiuntque Notos clamore secundo.<br>
at Rutulo regi ducibusque ea mira uideri<br>
Ausoniis, donec uersas ad litora puppis<br>
respiciunt totumque adlabi classibus aequor.<br>
ardet apex capiti cristisque a uertice flamma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
funditur et uastos umbo uomit aureus ignis:<br>
non secus ac liquida si quando nocte cometae<br>
sanguinei lugubre rubent, aut Sirius ardor<br>
ille sitim morbosque ferens mortalibus aegris<br>
nascitur et laeuo contristat lumine caelum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span>
</p>

<p>
Haud tamen audaci Turno fiducia cessit<br>
litora praecipere et uenientis pellere terra.<br>
[ultro animos tollit dictis atque increpat ultro:]<br>
'quod uotis optastis adest, perfringere dextra.<br>
in manibus Mars ipse uiris. nunc coniugis esto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
quisque suae tectique memor, nunc magna referto<br>
facta, patrum laudes. ultro occurramus ad undam<br>
dum trepidi egressisque labant uestigia prima.<br>
audentis Fortuna iuuat.'<br>
haec ait, et secum uersat quos ducere contra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
uel quibus obsessos possit concredere muros.
</p>

<p>
Interea Aeneas socios de puppibus altis<br>
pontibus exponit. multi seruare recursus<br>
languentis pelagi et breuibus se credere saltu,<br>
per remos alii. speculatus litora Tarchon,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
qua uada non sperat nec fracta remurmurat unda,<br>
sed mare inoffensum crescenti adlabitur aestu,<br>
aduertit subito proras sociosque precatur:<br>
'nunc, o lecta manus, ualidis incumbite remis;<br>
tollite, ferte rates, inimicam findite rostris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
hanc terram, sulcumque sibi premat ipsa carina.<br>
frangere nec tali puppim statione recuso<br>
arrepta tellure semel.' quae talia postquam<br>
effatus Tarchon, socii consurgere tonsis<br>
spumantisque rates aruis inferre Latinis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
donec rostra tenent siccum et sedere carinae<br>
omnes innocuae. sed non puppis tua, Tarchon:<br>
namque inflicta uadis, dorso dum pendet iniquo<br>
anceps sustentata diu fluctusque fatigat,<br>
soluitur atque uiros mediis exponit in undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
fragmina remorum quos et fluitantia transtra<br>
impediunt retrahitque pedes simul unda relabens.
</p>

<p>
Nec Turnum segnis retinet mora, sed rapit acer<br>
totam aciem in Teucros et contra in litore sistit.<br>
signa canunt. primus turmas inuasit agrestis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Aeneas, omen pugnae, strauitque Latinos<br>
occiso Therone, uirum qui maximus ultro<br>
Aenean petit. huic gladio perque aerea suta,<br>
per tunicam squalentem auro latus haurit apertum.<br>
inde Lichan ferit exsectum iam matre perempta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
et tibi, Phoebe, sacrum: casus euadere ferri<br>
quo licuit paruo? nec longe Cissea durum<br>
immanemque Gyan sternentis agmina claua<br>
deiecit leto; nihil illos Herculis arma<br>
nec ualidae iuuere manus genitorque Melampus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Alcidae comes usque grauis dum terra labores<br>
praebuit. ecce Pharo, uoces dum iactat inertis,<br>
intorquens iaculum clamanti sistit in ore.<br>
tu quoque, flauentem prima lanugine malas<br>
dum sequeris Clytium infelix, noua gaudia, Cydon,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
Dardania stratus dextra, securus amorum<br>
qui iuuenum tibi semper erant, miserande iaceres,<br>
ni fratrum stipata cohors foret obuia, Phorci<br>
progenies, septem numero, septenaque tela<br>
coniciunt; partim galea clipeoque resultant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
inrita, deflexit partim stringentia corpus<br>
alma Venus. fidum Aeneas adfatur Achaten:<br>
'suggere tela mihi, non ullum dextera frustra<br>
torserit in Rutulos, steterunt quae in corpore Graium<br>
Iliacis campis.' tum magnam corripit hastam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
et iacit: illa uolans clipei transuerberat aera<br>
Maeonis et thoraca simul cum pectore rumpit.<br>
huic frater subit Alcanor fratremque ruentem<br>
sustentat dextra: traiecto missa lacerto<br>
protinus hasta fugit seruatque cruenta tenorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
dexteraque ex umero neruis moribunda pependit.<br>
tum Numitor iaculo fratris de corpore rapto<br>
Aenean petiit: sed non et figere contra<br>
est licitum, magnique femur perstrinxit Achatae.
</p>

<p>
Hic Curibus fidens primaeuo corpore Clausus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
aduenit et rigida Dryopem ferit eminus hasta<br>
sub mentum grauiter pressa, pariterque loquentis<br>
uocem animamque rapit traiecto gutture; at ille<br>
fronte ferit terram et crassum uomit ore cruorem.<br>
tris quoque Threicios Boreae de gente suprema&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
et tris quos Idas pater et patria Ismara mittit,<br>
per uarios sternit casus. accurrit Halaesus<br>
Auruncaeque manus, subit et Neptunia proles,<br>
insignis Messapus equis. expellere tendunt<br>
nunc hi, nunc illi: certatur limine in ipso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
Ausoniae. magno discordes aethere uenti<br>
proelia ceu tollunt animis et uiribus aequis;<br>
non ipsi inter se, non nubila, non mare cedit;<br>
anceps pugna diu, stant obnixa omnia contra:<br>
haud aliter Troianae acies aciesque Latinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
concurrunt, haeret pede pes densusque uiro uir.
</p>

<p>
At parte ex alia, qua saxa rotantia late<br>
intulerat torrens arbustaque diruta ripis,<br>
Arcadas insuetos acies inferre pedestris<br>
ut uidit Pallas Latio dare terga sequaci,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
aspera aquis natura loci dimittere quando<br>
suasit equos, unum quod rebus restat egenis,<br>
nunc prece, nunc dictis uirtutem accendit amaris;<br>
'quo fugitis, socii? per uos et fortia facta,<br>
per ducis Euandri nomen deuictaque bella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
spemque meam, patriae quae nunc subit aemula laudi,<br>
fidite ne pedibus. ferro rumpenda per hostis<br>
est uia. qua globus ille uirum densissimus urget,<br>
hac uos et Pallanta ducem patria alta reposcit.<br>
numina nulla premunt, mortali urgemur ab hoste&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
mortales; totidem nobis animaeque manusque.<br>
ecce maris magna claudit nos obice pontus,<br>
deest iam terra fugae: pelagus Troiamne petamus?'<br>
haec ait, et medius densos prorumpit in hostis.
</p>

<p>
Obuius huic primum fatis adductus iniquis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
fit Lagus. hunc, uellit magno dum pondere saxum,<br>
intorto figit telo, discrimina costis<br>
per medium qua spina dabat, hastamque receptat<br>
ossibus haerentem. quem non super occupat Hisbo,<br>
ille quidem hoc sperans; nam Pallas ante ruentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
dum furit, incautum crudeli morte sodalis<br>
excipit atque ensem tumido in pulmone recondit.<br>
hinc Sthenium petit et Rhoeti de gente uetusta<br>
Anchemolum thalamos ausum incestare nouercae.<br>
uos etiam, gemini, Rutulis cecidistis in aruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Daucia, Laride Thymberque, simillima proles,<br>
indiscreta suis gratusque parentibus error;<br>
at nunc dura dedit uobis discrimina Pallas.<br>
nam tibi, Thymbre, caput Euandrius abstulit ensis;<br>
te decisa suum, Laride, dextera quaerit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
semianimesque micant digiti ferrumque retractant.<br>
Arcadas accensos monitu et praeclara tuentis<br>
facta uiri mixtus dolor et pudor armat in hostis.
</p>

<p>
Tum Pallas biiugis fugientem Rhoetea praeter<br>
traicit. hoc spatium tantumque morae fuit Ilo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
Ilo namque procul ualidam derexerat hastam,<br>
quam medius Rhoeteus intercipit, optime Teuthra,<br>
te fugiens fratremque Tyren, curruque uolutus<br>
caedit semianimis Rutulorum calcibus arua.<br>
ac uelut optato uentis aestate coortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
dispersa immittit siluis incendia pastor,<br>
correptis subito mediis extenditur una<br>
horrida per latos acies Volcania campos,<br>
ille sedens uictor flammas despectat ouantis:<br>
non aliter socium uirtus coit omnis in unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
teque iuuat, Palla. sed bellis acer Halaesus<br>
tendit in aduersos seque in sua colligit arma.<br>
hic mactat Ladona Pheretaque Demodocumque,<br>
Strymonio dextram fulgenti deripit ense<br>
elatam in iugulum, saxo ferit ora Thoantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
ossaque dispersit cerebro permixta cruento.<br>
fata canens siluis genitor celarat Halaesum;<br>
ut senior leto canentia lumina soluit,<br>
iniecere manum Parcae telisque sacrarunt<br>
Euandri. quem sic Pallas petit ante precatus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
'da nunc, Thybri pater, ferro, quod missile libro,<br>
fortunam atque uiam duri per pectus Halaesi.<br>
haec arma exuuiasque uiri tua quercus habebit.'<br>
audiit illa deus; dum texit Imaona Halaesus,<br>
Arcadio infelix telo dat pectus inermum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span>
</p>

<p>
At non caede uiri tanta perterrita Lausus,<br>
pars ingens belli, sinit agmina: primus Abantem<br>
oppositum interimit, pugnae nodumque moramque.<br>
sternitur Arcadiae proles, sternuntur Etrusci<br>
et uos, o Grais imperdita corpora, Teucri. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
agmina concurrunt ducibusque et uiribus aequis;<br>
extremi addensent acies nec turba moueri<br>
tela manusque sinit. hinc Pallas instat et urget,<br>
hinc contra Lausus, nec multum discrepat aetas,<br>
egregii forma, sed quis Fortuna negarat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
in patriam reditus. ipsos concurrere passus<br>
haud tamen inter se magni regnator Olympi;<br>
mox illos sua fata manent maiore sub hoste.
</p>

<p>
Interea soror alma monet succedere Lauso<br>
Turnum, qui uolucri curru medium secat agmen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
ut uidit socios: 'tempus desistere pugnae;<br>
solus ego in Pallanta feror, soli mihi Pallas<br>
debetur; cuperem ipse parens spectator adesset.'<br>
haec ait, et socii cesserunt aequore iusso.<br>
at Rutulum abscessu iuuenis tum iussa superba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
miratus stupet in Turno corpusque per ingens<br>
lumina uoluit obitque truci procul omnia uisu,<br>
talibus et dictis it contra dicta tyranni:<br>
'aut spoliis ego iam raptis laudabor opimis<br>
aut leto insigni: sorti pater aequus utrique est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
tolle minas.' fatus medium procedit in aequor;<br>
frigidus Arcadibus coit in praecordia sanguis.<br>
desiluit Turnus biiugis, pedes apparat ire<br>
comminus; utque leo, specula cum uidit ab alta<br>
stare procul campis meditantem in proelia taurum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
aduolat, haud alia est Turni uenientis imago.<br>
hunc ubi contiguum missae fore credidit hastae,<br>
ire prior Pallas, si qua fors adiuuet ausum<br>
uiribus imparibus, magnumque ita ad aethera fatur:<br>
'per patris hospitium et mensas, quas aduena adisti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
te precor, Alcide, coeptis ingentibus adsis.<br>
cernat semineci sibi me rapere arma cruenta<br>
uictoremque ferant morientia lumina Turni.'<br>
audiit Alcides iuuenem magnumque sub imo<br>
corde premit gemitum lacrimasque effundit inanis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
tum genitor natum dictis adfatur amicis:<br>
'stat sua cuique dies, breue et inreparabile tempus<br>
omnibus est uitae; sed famam extendere factis,<br>
hoc uirtutis opus. Troiae sub moenibus altis<br>
tot gnati cecidere deum, quin occidit una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
Sarpedon, mea progenies; etiam sua Turnum<br>
fata uocant metasque dati peruenit ad aeui.'<br>
sic ait, atque oculos Rutulorum reicit aruis.
</p>

<p>
At Pallas magnis emittit uiribus hastam<br>
uaginaque caua fulgentem deripit ensem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
illa uolans umeri surgunt qua tegmina summa<br>
incidit, atque uiam clipei molita per oras<br>
tandem etiam magno strinxit de corpore Turni.<br>
hic Turnus ferro praefixum robur acuto<br>
in Pallanta diu librans iacit atque ita fatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
'aspice num mage sit nostrum penetrabile telum.'<br>
dixerat; at clipeum, tot ferri terga, tot aeris,<br>
quem pellis totiens obeat circumdata tauri,<br>
uibranti cuspis medium transuerberat ictu<br>
loricaeque moras et pectus perforat ingens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
ille rapit calidum frustra de uulnere telum:<br>
una eademque uia sanguis animusque sequuntur.<br>
corruit in uulnus (sonitum super arma dedere)<br>
et terram hostilem moriens petit ore cruento.<br>
quem Turnus super adsistens:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
'Arcades, haec' inquit 'memores mea dicta referte<br>
Euandro: qualem meruit, Pallanta remitto.<br>
quisquis honos tumuli, quidquid solamen humandi est,<br>
largior. haud illi stabunt Aeneia paruo<br>
hospitia.' et laeuo pressit pede talia fatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
exanimem rapiens immania pondera baltei<br>
impressumque nefas: una sub nocte iugali<br>
caesa manus iuuenum foede thalamique cruenti,<br>
quae Clonus Eurytides multo caelauerat auro;<br>
quo nunc Turnus ouat spolio gaudetque potitus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
nescia mens hominum fati sortisque futurae<br>
et seruare modum rebus sublata secundis!<br>
Turno tempus erit magno cum optauerit emptum<br>
intactum Pallanta, et cum spolia ista diemque<br>
oderit. at socii multo gemitu lacrimisque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
impositum scuto referunt Pallanta frequentes.<br>
o dolor atque decus magnum rediture parenti,<br>
haec te prima dies bello dedit, haec eadem aufert,<br>
cum tamen ingentis Rutulorum linquis aceruos!
</p>

<p>
Nec iam fama mali tanti, sed certior auctor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
aduolat Aeneae tenui discrimine leti<br>
esse suos, tempus uersis succurrere Teucris.<br>
proxima quaeque metit gladio latumque per agmen<br>
ardens limitem agit ferro, te, Turne, superbum<br>
caede noua quaerens. Pallas, Euander, in ipsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
omnia sunt oculis, mensae quas aduena primas<br>
tunc adiit, dextraeque datae. Sulmone creatos<br>
quattuor hic iuuenes, totidem quos educat Vfens,<br>
uiuentis rapit, inferias quos immolet umbris<br>
captiuoque rogi perfundat sanguine flammas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
inde Mago procul infensam contenderat hastam:<br>
ille astu subit, at tremibunda superuolat hasta,<br>
et genua amplectens effatur talia supplex:<br>
'per patrios manis et spes surgentis Iuli<br>
te precor, hanc animam serues gnatoque patrique. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
est domus alta, iacent penitus defossa talenta<br>
caelati argenti, sunt auri pondera facti<br>
infectique mihi. non hic uictoria Teucrum<br>
uertitur aut anima una dabit discrimina tanta.'<br>
dixerat. Aeneas contra cui talia reddit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
'argenti atque auri memoras quae multa talenta<br>
gnatis parce tuis. belli commercia Turnus<br>
sustulit ista prior iam tum Pallante perempto.<br>
hoc patris Anchisae manes, hoc sentit Iulus.'<br>
sic fatus galeam laeua tenet atque reflexa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
ceruice orantis capulo tenus applicat ensem.<br>
nec procul Haemonides, Phoebi Triuiaeque sacerdos,<br>
infula cui sacra redimibat tempora uitta,<br>
totus conlucens ueste atque insignibus albis.<br>
quem congressus agit campo, lapsumque superstans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
immolat ingentique umbra tegit, arma Serestus<br>
lecta refert umeris tibi, rex Gradiue, tropaeum.
</p>

<p>
Instaurant acies Volcani stirpe creatus<br>
Caeculus et ueniens Marsorum montibus Vmbro.<br>
Dardanides contra furit: Anxuris ense sinistram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
et totum clipei ferro deiecerat orbem<br>
(dixerat ille aliquid magnum uimque adfore uerbo<br>
crediderat, caeloque animum fortasse ferebat<br>
canitiemque sibi et longos promiserat annos);<br>
Tarquitus exsultans contra fulgentibus armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
siluicolae Fauno Dryope quem nympha crearat,<br>
obuius ardenti sese obtulit. ille reducta<br>
loricam clipeique ingens onus impedit hasta,<br>
tum caput orantis nequiquam et multa parantis<br>
dicere deturbat terrae, truncumque tepentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
prouoluens super haec inimico pectore fatur:<br>
'istic nunc, metuende, iace. non te optima mater<br>
condet humi patrioque onerabit membra sepulcro:<br>
alitibus linquere feris, aut gurgite mersum<br>
unda feret piscesque impasti uulnera lambent.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
protinus Antaeum et Lucam, prima agmina Turni,<br>
persequitur, fortemque Numam fuluumque Camertem,<br>
magnanimo Volcente satum, ditissimus agri<br>
qui fuit Ausonidum et tacitis regnauit Amyclis.<br>
Aegaeon qualis, centum cui bracchia dicunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
centenasque manus, quinquaginta oribus ignem<br>
pectoribusque arsisse, Iouis cum fulmina contra<br>
tot paribus streperet clipeis, tot stringeret ensis:<br>
sic toto Aeneas desaeuit in aequore uictor<br>
ut semel intepuit mucro. quin ecce Niphaei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
quadriiugis in equos aduersaque pectora tendit.<br>
atque illi longe gradientem et dira frementem<br>
ut uidere, metu uersi retroque ruentes<br>
effunduntque ducem rapiuntque ad litora currus.
</p>

<p>
Interea biiugis infert se Lucagus albis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
in medios fraterque Liger; sed frater habenis<br>
flectit equos, strictum rotat acer Lucagus ensem.<br>
haud tulit Aeneas tanto feruore furentis;<br>
inruit aduersaque ingens apparuit hasta.<br>
cui Liger:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
'non Diomedis equos nec currum cernis Achilli<br>
aut Phrygiae campos: nunc belli finis et aeui<br>
his dabitur terris.' uesano talia late<br>
dicta uolant Ligeri. sed non et Troius heros<br>
dicta parat contra, iaculum nam torquet in hostis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
Lucagus ut pronus pendens in uerbera telo<br>
admonuit biiugos, proiecto dum pede laeuo<br>
aptat se pugnae, subit oras hasta per imas<br>
fulgentis clipei, tum laeuum perforat inguen;<br>
excussus curru moribundus uoluitur aruis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
quem pius Aeneas dictis adfatur amaris:<br>
'Lucage, nulla tuos currus fuga segnis equorum<br>
prodidit aut uanae uertere ex hostibus umbrae:<br>
ipse rotis saliens iuga deseris.' haec ita fatus<br>
arripuit biiugos; frater tendebat inertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
infelix palmas curru delapsus eodem:<br>
'per te, per qui te talem genuere parentes,<br>
uir Troiane, sine hanc animam et miserere precantis.'<br>
pluribus oranti Aeneas: 'haud talia dudum<br>
dicta dabas. morere et fratrem ne desere frater.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
tum latebras animae pectus mucrone recludit.<br>
talia per campos edebat funera ductor<br>
Dardanius torrentis aquae uel turbinis atri<br>
more furens. tandem erumpunt et castra relinquunt<br>
Ascanius puer et nequiquam obsessa iuuentus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span>
</p>

<p>
Iunonem interea compellat Iuppiter ultro:<br>
'o germana mihi atque eadem gratissima coniunx,<br>
ut rebare, Venus (nec te sententia fallit)<br>
Troianas sustentat opes, non uiuida bello<br>
dextra uiris animusque ferox patiensque pericli.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
cui Iuno summissa: 'quid, o pulcherrime coniunx,<br>
sollicitas aegram et tua tristia dicta timentem?<br>
si mihi, quae quondam fuerat quamque esse decebat,<br>
uis in amore foret, non hoc mihi namque negares,<br>
omnipotens, quin et pugnae subducere Turnum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
et Dauno possem incolumem seruare parenti.<br>
nunc pereat Teucrisque pio det sanguine poenas.<br>
ille tamen nostra deducit origine nomen<br>
Pilumnusque illi quartus pater, et tua larga<br>
saepe manu multisque onerauit limina donis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
cui rex aetherii breuiter sic fatur Olympi:<br>
'si mora praesentis leti tempusque caduco<br>
oratur iuueni meque hoc ita ponere sentis,<br>
tolle fuga Turnum atque instantibus eripe fatis:<br>
hactenus indulsisse uacat. sin altior istis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
sub precibus uenia ulla latet totumque moueri<br>
mutariue putas bellum, spes pascis inanis.'<br>
et Iuno adlacrimans: 'quid si, quae uoce grauaris,<br>
mente dares atque haec Turno rata uita maneret?<br>
nunc manet insontem grauis exitus, aut ego ueri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
uana feror. quod ut o potius formidine falsa<br>
ludar, et in melius tua, qui potes, orsa reflectas!'
</p>

<p>
Haec ubi dicta dedit, caelo se protinus alto<br>
misit agens hiemem nimbo succincta per auras,<br>
Iliacamque aciem et Laurentia castra petiuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
tum dea nube caua tenuem sine uiribus umbram<br>
in faciem Aeneae (uisu mirabile monstrum)<br>
Dardaniis ornat telis, clipeumque iubasque<br>
diuini adsimulat capitis, dat inania uerba,<br>
dat sine mente sonum gressusque effingit euntis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
morte obita qualis fama est uolitare figuras<br>
aut quae sopitos deludunt somnia sensus.<br>
at primas laeta ante acies exsultat imago<br>
inritatque uirum telis et uoce lacessit.<br>
instat cui Turnus stridentemque eminus hastam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
conicit; illa dato uertit uestigia tergo.<br>
tum uero Aenean auersum ut cedere Turnus<br>
credidit atque animo spem turbidus hausit inanem:<br>
'quo fugis, Aenea? thalamos ne desere pactos;<br>
hac dabitur dextra tellus quaesita per undas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
talia uociferans sequitur strictumque coruscat<br>
mucronem, nec ferre uidet sua gaudia uentos.
</p>

<p>
Forte ratis celsi coniuncta crepidine saxi<br>
expositis stabat scalis et ponte parato,<br>
qua rex Clusinis aduectus Osinius oris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
huc sese trepida Aeneae fugientis imago<br>
conicit in latebras, nec Turnus segnior instat<br>
exsuperatque moras et pontis transilit altos.<br>
uix proram attigerat, rumpit Saturnia funem<br>
auulsamque rapit reuoluta per aequora nauem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
tum leuis haud ultra latebras iam quaerit imago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">663</span><br>
sed sublime uolans nubi se immiscuit atrae,<br>
illum autem Aeneas absentem in proelia poscit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">661</span><br>
obuia multa uirum demittit corpora morti,<br>
cum Turnum medio interea fert aequore turbo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
respicit ignarus rerum ingratusque salutis<br>
et duplicis cum uoce manus ad sidera tendit:<br>
'omnipotens genitor, tanton me crimine dignum<br>
duxisti et talis uoluisti expendere poenas?<br>
quo feror? unde abii? quae me fuga quemue reducit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
Laurentisne iterum muros aut castra uidebo?<br>
quid manus illa uirum, qui me meaque arma secuti?<br>
quosque (nefas) omnis infanda in morte reliqui<br>
et nunc palantis uideo, gemitumque cadentum<br>
accipio? quid ago? aut quae iam satis ima dehiscat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
terra mihi? uos o potius miserescite, uenti;<br>
in rupes, in saxa (uolens uos Turnus adoro)<br>
ferte ratem saeuisque uadis immittite syrtis,<br>
quo nec me Rutuli nec conscia fama sequatur.'<br>
haec memorans animo nunc huc, nunc fluctuat illuc,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
an sese mucrone ob tantum dedecus amens<br>
induat et crudum per costas exigat ensem,<br>
fluctibus an iaciat mediis et litora nando<br>
curua petat Teucrumque iterum se reddat in arma.<br>
ter conatus utramque uiam, ter maxima Iuno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
continuit iuuenemque animi miserata repressit.<br>
labitur alta secans fluctuque aestuque secundo<br>
et patris antiquam Dauni defertur ad urbem.
</p>

<p>
At Iouis interea monitis Mezentius ardens<br>
succedit pugnae Teucrosque inuadit ouantis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
concurrunt Tyrrhenae acies atque omnibus uni,<br>
uni odiisque uiro telisque frequentibus instant.<br>
ille (uelut rupes uastum quae prodit in aequor,<br>
obuia uentorum furiis expostaque ponto,<br>
uim cunctam atque minas perfert caelique marisque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
ipsa immota manens) prolem Dolichaonis Hebrum<br>
sternit humi, cum quo Latagum Palmumque fugacem,<br>
sed Latagum saxo atque ingenti fragmine montis<br>
occupat os faciemque aduersam, poplite Palmum<br>
succiso uolui segnem sinit, armaque Lauso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
donat habere umeris et uertice figere cristas.<br>
nec non Euanthen Phrygium Paridisque Mimanta<br>
aequalem comitemque, una quem nocte Theano<br>
in lucem genitore Amyco dedit et face praegnas<br>
Cisseis regina Parim; Paris urbe paterna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
occubat, ignarum Laurens habet ora Mimanta.<br>
ac uelut ille canum morsu de montibus altis<br>
actus aper, multos Vesulus quem pinifer annos<br>
defendit multosque palus Laurentia silua<br>
pascit harundinea, postquam inter retia uentum est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
substitit infremuitque ferox et inhorruit armos,<br>
nec cuiquam irasci propiusue accedere uirtus,<br>
sed iaculis tutisque procul clamoribus instant;<br>
ille autem impauidus partis cunctatur in omnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">717</span><br>
dentibus infrendens et tergo decutit hastas:<br>
haud aliter, iustae quibus est Mezentius irae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">714</span><br>
non ulli est animus stricto concurrere ferro,<br>
missilibus longe et uasto clamore lacessunt.
</p>

<p>
Venerat antiquis Corythi de finibus Acron,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">719</span><br>
Graius homo, infectos linquens profugus hymenaeos.<br>
hunc ubi miscentem longe media agmina uidit,<br>
purpureum pennis et pactae coniugis ostro,<br>
impastus stabula alta leo ceu saepe peragrans<br>
(suadet enim uesana fames), si forte fugacem<br>
conspexit capream aut surgentem in cornua ceruum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
gaudet hians immane comasque arrexit et haeret<br>
uisceribus super incumbens; lauit improba taeter<br>
ora cruor&#151;<br>
sic ruit in densos alacer Mezentius hostis.<br>
sternitur infelix Acron et calcibus atram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
tundit humum exspirans infractaque tela cruentat.<br>
atque idem fugientem haud est dignatus Oroden<br>
sternere nec iacta caecum dare cuspide uulnus;<br>
obuius aduersoque occurrit seque uiro uir<br>
contulit, haud furto melior sed fortibus armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
tum super abiectum posito pede nixus et hasta:<br>
'pars belli haud temnenda, uiri, iacet altus Orodes.'<br>
conclamant socii laetum paeana secuti;<br>
ille autem exspirans: 'non me, quicumque es, inulto,<br>
uictor, nec longum laetabere; te quoque fata&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
prospectant paria atque eadem mox arua tenebis.'<br>
ad quem subridens mixta Mezentius ira:<br>
'nunc morere. ast de me diuum pater atque hominum rex<br>
uiderit.' hoc dicens eduxit corpore telum.<br>
olli dura quies oculos et ferreus urget&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
somnus, in aeternam clauduntur lumina noctem.
</p>

<p>
Caedicus Alcathoum obtruncat, Sacrator Hydaspen<br>
partheniumque Rapo et praedurum uiribus Orsen,<br>
Messapus Cloniumque Lycaoniumque Erichaeten,<br>
illum infrenis equi lapsu tellure iacentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
hunc peditem. pedes et Lycius processerat Agis,<br>
quem tamen haud expers Valerus uirtutis auitae<br>
deicit; at Thronium Salius Saliumque Nealces<br>
insidiis, iaculo et longe fallente sagitta.
</p>

<p>
Iam grauis aequabat luctus et mutua Mauors&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
funera; caedebant pariter pariterque ruebant<br>
uictores uictique, neque his fuga nota neque illis.<br>
di Iouis in tectis iram miserantur inanem<br>
amborum et tantos mortalibus esse labores;<br>
hinc Venus, hinc contra spectat Saturnia Iuno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
pallida Tisiphone media inter milia saeuit.
</p>

<p>
At uero ingentem quatiens Mezentius hastam<br>
turbidus ingreditur campo. quam magnus Orion,<br>
cum pedes incedit medii per maxima Nerei<br>
stagna uiam scindens, umero supereminet undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
aut summis referens annosam montibus ornum<br>
ingrediturque solo et caput inter nubila condit,<br>
talis se uastis infert Mezentius armis.<br>
huic contra Aeneas speculatus in agmine longo<br>
obuius ire parat. manet imperterritus ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
hostem magnanimum opperiens, et mole sua stat;<br>
atque oculis spatium emensus quantum satis hastae:<br>
'dextra mihi deus et telum, quod missile libro,<br>
nunc adsint! uoueo praedonis corpore raptis<br>
indutum spoliis ipsum te, Lause, tropaeum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
Aeneae.' dixit, stridentemque eminus hastam<br>
iecit. at illa uolans clipeo est excussa proculque<br>
egregium Antoren latus inter et ilia figit,<br>
Herculis Antoren comitem, qui missus ab Argis<br>
haeserat Euandro atque Itala consederat urbe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
sternitur infelix alieno uulnere, caelumque<br>
aspicit et dulcis moriens reminiscitur Argos.<br>
tum pius Aeneas hastam iacit; illa per orbem<br>
aere cauum triplici, per linea terga tribusque<br>
transiit intextum tauris opus, imaque sedit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
inguine, sed uiris haud pertulit. ocius ensem<br>
Aeneas uiso Tyrrheni sanguine laetus<br>
eripit a femine et trepidanti feruidus instat.<br>
ingemuit cari grauiter genitoris amore,<br>
ut uidit, Lausus, lacrimaeque per ora uolutae&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
hic mortis durae casum tuaque optima facta,<br>
si qua fidem tanto est operi latura uetustas,<br>
non equidem nec te, iuuenis memorande, silebo&#151;<br>
ille pedem referens et inutilis inque ligatus<br>
cedebat clipeoque inimicum hastile trahebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
proripuit iuuenis seseque immiscuit armis,<br>
iamque adsurgentis dextra plagamque ferentis<br>
Aeneae subiit mucronem ipsumque morando<br>
sustinuit; socii magno clamore sequuntur,<br>
dum genitor nati parma protectus abiret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
telaque coniciunt perturbantque eminus hostem<br>
missilibus. furit Aeneas tectusque tenet se.<br>
ac uelut effusa si quando grandine nimbi<br>
praecipitant, omnis campis diffugit arator<br>
omnis et agricola, et tuta latet arce uiator &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
aut amnis ripis aut alti fornice saxi,<br>
dum pluit in terris, ut possint sole reducto<br>
exercere diem: sic obrutus undique telis<br>
Aeneas nubem belli, dum detonet omnis,<br>
sustinet et Lausum increpitat Lausoque minatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
'quo moriture ruis maioraque uiribus audes?<br>
fallit te incautum pietas tua.' nec minus ille<br>
exsultat demens, saeuae iamque altius irae<br>
Dardanio surgunt ductori, extremaque Lauso<br>
Parcae fila legunt. ualidum namque exigit ensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
per medium Aeneas iuuenem totumque recondit;<br>
transiit et parmam mucro, leuia arma minacis,<br>
et tunicam molli mater quam neuerat auro,<br>
impleuitque sinum sanguis; tum uita per auras<br>
concessit maesta ad Manis corpusque reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span>
</p>

<p>
At uero ut uultum uidit morientis et ora,<br>
ora modis Anchisiades pallentia miris,<br>
ingemuit miserans grauiter dextramque tetendit,<br>
et mentem patriae subiit pietatis imago.<br>
'quid tibi nunc, miserande puer, pro laudibus istis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
quid pius Aeneas tanta dabit indole dignum?<br>
arma, quibus laetatus, habe tua; teque parentum<br>
manibus et cineri, si qua est ea cura, remitto.<br>
hoc tamen infelix miseram solabere mortem:<br>
Aeneae magni dextra cadis.' increpat ultro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
cunctantis socios et terra subleuat ipsum<br>
sanguine turpantem comptos de more capillos.
</p>

<p>
Interea genitor Tiberini ad fluminis undam<br>
uulnera siccabat lymphis corpusque leuabat<br>
arboris acclinis trunco. procul aerea ramis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
dependet galea et prato grauia arma quiescunt.<br>
stant lecti circum iuuenes; ipse aeger anhelans<br>
colla fouet fusus propexam in pectore barbam;<br>
multa super Lauso rogitat, multumque remittit<br>
qui reuocent maestique ferant mandata parentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
at Lausum socii exanimem super arma ferebant<br>
flentes, ingentem atque ingenti uulnere uictum.<br>
agnouit longe gemitum praesaga mali mens.<br>
canitiem multo deformat puluere et ambas<br>
ad caelum tendit palmas et corpore inhaeret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
'tantane me tenuit uiuendi, nate, uoluptas,<br>
ut pro me hostili paterer succedere dextrae,<br>
quem genui? tuane haec genitor per uulnera seruor<br>
morte tua uiuens? heu, nunc misero mihi demum<br>
exitium infelix, nunc alte uulnus adactum!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
idem ego, nate, tuum maculaui crimine nomen,<br>
pulsus ob inuidiam solio sceptrisque paternis.<br>
debueram patriae poenas odiisque meorum:<br>
omnis per mortis animam sontem ipse dedissem!<br>
nunc uiuo neque adhuc homines lucemque relinquo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
sed linquam.' simul hoc dicens attollit in aegrum<br>
se femur et, quamquam uis alto uulnere tardat,<br>
haud deiectus equum duci iubet. hoc decus illi,<br>
hoc solamen erat, bellis hoc uictor abibat<br>
omnibus. adloquitur maerentem et talibus infit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
'Rhaebe, diu, res si qua diu mortalibus ulla est,<br>
uiximus. aut hodie uictor spolia illa cruenti<br>
et caput Aeneae referes Lausique dolorum<br>
ultor eris mecum, aut, aperit si nulla uiam uis,<br>
occumbes pariter; neque enim, fortissime, credo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
iussa aliena pati et dominos dignabere Teucros.'<br>
dixit, et exceptus tergo consueta locauit<br>
membra manusque ambas iaculis onerauit acutis,<br>
aere caput fulgens cristaque hirsutus equina.<br>
sic cursum in medios rapidus dedit. aestuat ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
uno in corde pudor mixtoque insania luctu.<br>
atque hic Aenean magna ter uoce uocauit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">873</span><br>
Aeneas agnouit enim laetusque precatur:<br>
'sic pater ille deum faciat, sic altus Apollo!<br>
incipias conferre manum.'<br>
tantum effatus et infesta subit obuius hasta.<br>
ille autem: 'quid me erepto, saeuissime, nato<br>
terres? haec uia sola fuit qua perdere posses:<br>
nec mortem horremus nec diuum parcimus ulli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
desine, nam uenio moriturus et haec tibi porto<br>
dona prius.' dixit, telumque intorsit in hostem;<br>
inde aliud super atque aliud figitque uolatque<br>
ingenti gyro, sed sustinet aureus umbo.<br>
ter circum astantem laeuos equitauit in orbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>
tela manu iaciens, ter secum Troius heros<br>
immanem aerato circumfert tegmine siluam.<br>
inde ubi tot traxisse moras, tot spicula taedet<br>
uellere, et urgetur pugna congressus iniqua,<br>
multa mouens animo iam tandem erumpit et inter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
bellatoris equi caua tempora conicit hastam.<br>
tollit se arrectum quadripes et calcibus auras<br>
uerberat, effusumque equitem super ipse secutus<br>
implicat eiectoque incumbit cernuus armo.<br>
clamore incendunt caelum Troesque Latinique.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">895</span><br>
aduolat Aeneas uaginaque eripit ensem<br>
et super haec: 'ubi nunc Mezentius acer et illa<br>
effera uis animi?' contra Tyrrhenus, ut auras<br>
suspiciens hausit caelum mentemque recepit:<br>
'hostis amare, quid increpitas mortemque minaris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
nullum in caede nefas, nec sic ad proelia ueni,<br>
nec tecum meus haec pepigit mihi foedera Lausus.<br>
unum hoc per si qua est uictis uenia hostibus oro:<br>
corpus humo patiare tegi. scio acerba meorum<br>
circumstare odia: hunc, oro, defende furorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">905</span><br>
et me consortem nati concede sepulcro.'<br>
haec loquitur, iuguloque haud inscius accipit ensem<br>
undantique animam diffundit in arma cruore.
</P>

<p class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
