<html>
	<head>
		<title>
			P. VERGILI MARONIS ECLOGA PRIMA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA PRIMA
</p>

<P class=border></P>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Meliboeus</FONT><P>Tityre, tu patulae recubans sub tegmine fagi<BR>
silvestrem tenui Musam meditaris avena;<BR>
nos patriae fines et dulcia linquimus arva.<BR>
nos patriam fugimus; tu, Tityre, lentus in umbra<BR>
formosam resonare doces Amaryllida silvas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Tityrus</FONT><P>O Meliboee, deus nobis haec otia fecit.<BR>
namque erit ille mihi semper deus, illius aram<BR>
saepe tener nostris ab ovilibus imbuet agnus.<BR>
ille meas errare boves, ut cernis, et ipsum<BR>
ludere quae vellem calamo permisit agresti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Meliboeus</FONT><P>Non equidem invideo, miror magis; undique totis<BR>
usque adeo turbatur agris. en ipse capellas<BR>
protenus aeger ago; hanc etiam vix, Tityre, duco.<BR>
hic inter densas corylos modo namque gemellos,<BR>
spem gregis, a, silice in nuda conixa reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
saepe malum hoc nobis, si mens non laeva fuisset,<BR>
de caelo tactas  memini praedicere quercus.<BR>
sed tamen iste deus qui sit da, Tityre,nobis.<BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Tityrus</FONT><P>Urbem quam dicunt Romam, Meliboee, putavi<BR>
stultus ego huic nostrae similem, cui saepe solemus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
pastores ovium teneros depellere fetus.<BR>
sic canibus catulos similes, sic matribus haedos<BR>
noram, sic parvis componere magna solebam.<BR>
verum haec tantum alias inter caput extulit urbes<BR>
quantum lenta solent inter viburna cupressi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Meliboeus</FONT><P>Et quae tanta fuit Romam tibi causa videndi?<BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Tityrus</FONT><P>Libertas, quae sera tamen respexit inertem,<BR>
candidior postquam tondenti barba cadebat,<BR>
respexit tamen et longo post tempore venit,<BR>
postquam nos Amaryllis habet, Galatea reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
namque - fatebor enim - dum me Galatea tenebat,<BR>
nec spes libertatis erat nec cura peculi.<BR>
quamvis multa meis exiret victima saeptis<BR>
pinguis et ingratae premeretur caseus urbi,<BR>
non umquam gravis aere domum mihi dextra redibat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Meliboeus</FONT><P>Mirabar quid maesta deos, Amarylli, vocares,<BR>
cui pendere sua patereris in arbore poma.<BR>
Tityrus hinc aberat. ipsae te, Tityre, pinus,<BR>
ipsi te fontes, ipsa haec arbusta vocabant.<BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Tityrus</FONT><P>Quid facerem? neque servitio me exire licebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
nec tam praesentis alibi cognoscere divos.<BR>
hic illum vidi iuvenem, Meliboee, quot annis<BR>
bis senos cui nostra dies altaria fumant,<BR>
hic mihi responsum primus dedit ille petenti:<BR>
'pascite ut ante boves, pueri, submittite tauros.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Meliboeus</FONT><P>Fortunate senex, ergo tua rura manebunt<BR>
et tibi magna satis, quamvis lapis omnia nudus<BR>
limosoque palus obducat pascua iunco.<BR>
non insueta gravis temptabunt pabula fetas<BR>
nec mala vicini pecoris contagia laedent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
fortunate senex, hic inter flumina nota<BR>
et fontis sacros frigus captabis opacum;<BR>
hinc tibi, quae semper, vicino ab limite saepes<BR>
Hyblaeis apibus florem depasta salicti<BR>
saepe levi somnum suadebit inire susurro;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
hinc alta sub rupe canet frondator ad auras,<BR>
nec tamen interea raucae, tua cura, palumbes<BR>
nec gemere aeria cessabit turtur ab ulmo.<BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Tityrus</FONT><P> Ante leves ergo pascentur in aethere cervi<BR>
et freta destituent nudos in litore pisces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
ante pererratis amborum finibus exsul<BR>
aut Ararim Parthus bibet aut Germania Tigrim,<BR>
quam nostro illius labatur pectore vultus.<BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Meliboeus</FONT><P>At nos hinc alii sitientis ibimus Afros,<BR>
pars Scythiam et rapidum cretae veniemus Oaxen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
et penitus toto divisos orbe Britannos.<BR>
en umquam patrios longo post tempore finis<BR>
pauperis et tuguri congestum caespite culmen,<BR>
post aliquot, mea regna, videns mirabor aristas?<BR>
impius haec tam culta novalia miles habebit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
barbarus has segetes. en quo discordia civis<BR>
produxit miseros; his nos consevimus agros!<BR>
insere nunc, Meliboee, piros, pone ordine vites.<BR>
ite meae, felix quondam pecus, ite capellae.<BR>
non ego vos posthac viridi proiectus in antro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
dumosa pendere procul de rupe videbo;<BR>
carmina nulla canam; non me pascente, capellae,<BR>
florentem cytisum et salices carpetis amaras.<BR>
<BR> &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Tityrus</FONT><P> Hic tamen hanc mecum poteras requiescere noctem<BR>
fronde super viridi. sunt nobis mitia poma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
castaneae molles et pressi copia lactis,<BR>
et iam summa procul villarum culmina fumant<BR>
maioresque cadunt altis de montibus umbrae.
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>