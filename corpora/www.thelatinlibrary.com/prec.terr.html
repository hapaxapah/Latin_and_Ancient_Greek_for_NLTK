<html>
	<head>
		<title>
			Precatio Terrae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PRECATIO TERRAE
</p>

<p class=border></P>

<p>
Dea sancta Tellus, rerum naturae parens,<br>
quae cuncta generas et regeneras in dies,<br>
quod sola praestas gentibus vitalia,<br>
coeli ac maris diva arbitra rerumque omnium,<br>
per quam silet natura et somnos concipit,<br>
itemque lucem reparas et noctem fugas:<br>
tu Ditis umbras tegis et immensum chaos<br>
ventosque et imbres tempestatesque attines<br>
et, cum libet, dimittis et misces freta<br>
fugasque soles et procellas concitas,<br>
itemque, cum vis, hilarem promittis diem.<br>
Tu alimenta vitae tribuis perpetua fide,<br>
et, cum recesserit anima, in tete refugimus:<br>
ita, quicquid tribuis, in te cuncta recidunt.<br>
Merito vocaris Magna tu Mater Deum,<br>
pietate quia vicisti divom numina;<br>
tuque illa vera es gentium et divom parens,<br>
sine qua nil maturatur nec nasci potest;<br>
tu es Magna tuque divom regina es, dea.<br>
Te, diva, adoro tuumque ego numen invoco,<br>
facilisque praestes hoc mihi quod te rogo;<br>
referamque grates, diva, tibi merita fide.<br>
Exaudi me, quaeso, et fave coeptis meis;<br>
hoc quod peto a te, diva, mihi praesta volens.<br>
Herbas, quascumque generat maiestas tua,<br>
salutis causa tribuis cunctis gentibus:<br>
hanc nunc mihi permittas medicinam tuam.<br>
Veniat medicina cum tuis virtutibus:<br>
quidque ex his fecero, habeat eventum bonum,<br>
cuique easdem dedero quique easdem a me acceperint,<br>
sanos eos praestes. Denique nunc, diva, hoc mihi<br>
maiestas praestes tua, quod te supplex rogo.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>