<html>
	<head>
		<title>
			Angilbert
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ANGILBERT<br>
<span style="font-size: 80%;">(d. 814)</SPAN></p>

<p class=border></P>

<p>
<b>Versus de Bella quae fuit acta Fontaneto</B>
</p>


<p>
Aurora cum primo mane tetram noctem dividit,<br>
Sabbatum non illud fuit, sed Saturni dolium,<br>
de fraterna rupta pace gaudet demon impius.
</p>

<p>
Bella clamat, hinc et inde pugna gravis oritur,<br>
frater fratri mortem parat, nepoti avunculus;<br>
filius nec patri suo exhibet quod meruit.
</p>

<p>
Caedes nulla peior fuit campo nec in Marcio;<br>
fracta est lex christianorum sanguinis proluvio,<br>
unde manus inferorum, gaudet gula Cerberi.
</p>

<p>
Dextera prepotens dei protexit Hlotharium,<br>
victor ille manu sua pugnavitque fortiter:<br>
ceteri si sic pugnassent, mox foret concordia.
</p>

<p>
Ecce olim velut Iudas salvatorem tradidit,<br>
sic te, rex, tuique duces tradiderunt gladio;<br>
esto cautus, ne frauderis agnus lupo previo.
</p>

<p>
Fontaneto fontem dicunt, villam quoque rustici,<br>
ubi strages et ruina Francorum de sanguine;<br>
orrent campi, orrent silvae, orrent ipse pauludes.
</p>

<p>
Gramem illud ros et ymber nec humectat pluvia,<br>
in quo fortes ceciderunt, proelio doctissimi,<br>
pater, mater, soror, frater, quos amici fleverant.
</p>

<p>
Hoc autem scelus peractum, quod descripsi ritmice,<br>
Angilbertus, ego vidi pugnansque cum aliis,<br>
solus de multis remansi prima frontis acie.
</p>

<p>
Ima vallis retrospexi, verticemque iugeri<br>
ubi suos inimicos rex fortis Hlotharius<br>
expugnabat fugientes usque forum rivuli.
</p>

<p>
Karoli de parte vero, Hludovici pariter<br>
albent campi vestimentis mortuorum lineis,<br>
velut solent in autumno albescere avibus.
</p>

<p>
Laude pugna non est digna, nec canatur melode,<br>
Oriens, meridianus, Occidens et Aquilo,<br>
plangant illos qui fuerunt illic casu mortui.
</p>

<p>
Maledicta dies illa, nec in anni circulo<br>
numeretur, sed radatur ab omni memoria,<br>
iubar solis illi desit, aurora crepusculo.
</p>

<p>
Noxque illa, nox amara, noxque dura nimium,<br>
in qua fortes ceciderunt, proelio doctissimi,<br>
pater, mater, soror, frater, quos amici fleverant.
</p>

<p>
O luctum atque lamentum! Nudati sunt mortui.<br>
Horum carnes vultur, corvus, lupus vorant acriter;<br>
orrent, carent sepulturis, vanum jacet cadaver.
</p>

<p>
Ploratum et ululatum nec describo amplius:<br>
unusquisque quantum potest restringatque lacrimae:<br>
pro illorum animabus deprecemur dominum.</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>