<html>
	<head>
		<title>
			Paulus Diaconus: Carmina
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PAULI DIACONI CARMINA
</p>

<p class=border></P>

<p>
<b>Hymnus in honorem Sancti Iohannis Baptistae</B>
</p>

<p>

1.<br>
<b>UT</B> queant laxis&nbsp; <b>RE</B>sonare fibris<br>
<b>MI</B>ra gestorum&nbsp; <b>FA</B>muli tuorum,<br>
<b>SOL</B>ve polluti&nbsp; <b>LA</B>bii reatum,<br>
<b>S</B>ancte <b>I</B>ohannes!
</p>

<p>
2.
Nuntius celso veniens Olympo
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
te patri magnum fore nasciturum,<br>
nomen et vitae seriem gerendae<br>
ordine promit.
</p>

<p>
3.<br>
Ille promissi dubius superni<br>
perdidit promptae modulos loquelae;&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
sed reformasti genitus peremptae<br>
organa vocis.
</p>

<p>
4.<br>
Ventris abstruso positus cubili<br>
senseras regem thalamo manentem,<br>
hinc parens nati meritis uterque&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
abdita pandit.
</p>

<p>
5.<br>
Antra deserti teneris sub annis<br>
civium turmas fugiens, petisti,<br>
ne levi saltim maculare vitam<br>
famine posses.
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT>
</p>

<p>

6.<br>
Praebuit hirtum tegimen camelus,<br>
artubus sacris strofium bidentis,<br>
cui latex haustum, sociata pastum<br>
 mella locustis.
</p>

<p>
7.<br>
Caeteri tantum cecinere vatum&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
corde praesago iubar adfuturum;<br>
tu quidem mundi scelus auferentem<br>
indice prodis.
</p>

<p>
8.<br>
Non fuit vasti spatium per orbis<br>
sanctior quisquam genitus Iohanne,&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
qui nefas saecli meruit lavantem<br>
tingere limphis.
</p>

<p>
9.<br>
O nimis felix meritique celsi<br>
nesciens labem nivei pudoris,<br>
prepotens martyr heremique cultor,&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
maxime vatum!
</p>

<p>
10.<br>
Serta ter denis alios coronant<br>
aucta crementis, duplicata quosdam;<br>
trina centeno cumulata fructu<br>
te, sacer, ornant.&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT>
</p>

<p>
11.<br>
Nunc potens nostri meritis opimis<br>
pectoris duros lapides repelle<br>
asperum planans iter, et reflexos<br>
dirige calles,
</p>

<p>
12.<br>
ut pius mundi sator et redemptor&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
mentibus pulsa luvione puris<br>
rite dignetur veniens sacratos<br>
ponere gressus.
</p>

<p>
13.<br>
Laudibus cives celebrant superni<br>
te, deus simplex pariterque trine,&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
supplices ac nos veniam precamur:<br>
parce redemptis!
</p>

<p class=SHORTBORDER></P>

<p>
<b>Versus in laudem Larii, Comensis laci in Italia</B>  (circa 765)
</p>

<p>

Ordiar unde tuas laudes, o maxime Lari?<br>
Munificas dotes ordiar unde tuas?<br>
Cornua panda tibi sunt instar vertice tauri,<br>
Dant quoque sic nomen cornua panda tibi.<br>
Munera magna vehis divinis, dives, asilis,&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Regificis mensis munera magna vehis.<br>
Ver tibi semper inest, viridi dum cespite polles,<br>
Frigora dum superas, ver tibi semper inest.<br>
Cinctus oliviferis utroque es margine silvis,<br>
Numquam fronde cares cinctus oliviferis.&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Punica mala rubent laetos hinc inde per hortos,<br>
Mixta simul lauris Punica mala rubent.<br>
Mirtea virga suis redolet de more corimbis,<br>
Apta est et foliis mirtea virga suis.<br>
Vincit odore suo delatum Perside malum,&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Citreon has omnes vincit odore suo.<br>
Cedat et ipse tibi me iudice furvus Avernus,<br>
Epirique lacus cedat et ipse tibi.<br>
Cedat et ipse tibi vitrea cui Fucinus unda est,<br>
Lucrinusque potens cedat et ipse tibi.&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Vinceres omne fretum, si te calcasset Iesus,<br>
Si Galilaeus eras, vinceres omne fretum.<br>
Fluctibus ergo cave tremulis submergere lintres,<br>
Ne perdas homines fluctibus ergo cave!<br>
Si scelus hoc fugias, semper laudabere cunctis,&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
Semper amandus eris, si scelus hoc fugias.<br>
Sit tibi laus et honor, Trinitas inmensa, per aevum,<br>
Quae tam mira facis, sit tibi laus et honor!<br>
Qui legis ista, precor, &laquo;Paulo&raquo; dic &laquo;parce,
redemptor&raquo;,<br>
Spernere neve velis, qui legis ista, precor.&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT>
</p>

<p class=SHORTBORDER></P>

<p>
<b>De puero, qui in glacie extinctus est</B> (ca. 782)
</p>

<p>

Trax puer adstricto glacie dum ludit in Hebro,<br>
Frigore concretas pondere rupit aquas.<br>
Dumque imae partes rapido traherentur ab amni,<br>
Praesecuit tenerum lubrica testa caput.&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Orba quod inventum mater dum conderet urna,<br>
&laquo;Hoc peperi flammis, cetera&raquo;, dixit,
&laquo;aquis&raquo;.
</p>

<p class=SHORTBORDER></P>

<p>
<b>Epitaphium Hildegardis filiae&nbsp;</B> (783)
</p>

<p>
Hildegard, rapuit, subito te funus acerbum,<br>
Ceu raptat Boreas vere ligustra novo.<br>
Explevit necdum vitae tibi circulus annum,<br>
Annua nec venit lux geminata tibi.<br>
Parvula, non parvum linquis, virguncula, luctum&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Confodiens iaculo regia corda patris.<br>
Matris habens nomen renovas de matre dolorem,<br>
Postquam vixisti vix quadraginta dies.<br>
Pectore nos maesto lacrimarum fundimus amnes,<br>
Tu nimium felix gaudia longa petis.&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p class=SHORTBORDER></P>

<p>
<b>Versus Pauli Diaconi ad regem Karolum precando</B> (ca. 782)
</p>

<p>

Verba tui famuli, rex summe, adtende serenus,<br>
Respice et ad fletum cum pietate meum!<br>
Sum miser, ut mereor, quantum vix ullus in orbe est,<br>
Semper inest luctus tristis et hora mihi.<br>
Septimus annus adest, ex quo nova causa dolores&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Multiplices generat et mea corda quatit:<br>
Captivus vestris extunc germanus in oris<br>
Est meus afflicto pectore, nudus, egens.<br>
Illius in patria coniunx miseranda per omnes<br>
Mendicat plateas ore tremente cibos;&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Quattuor hac turpi natos sustentat ab arte,<br>
Quos vix pannuciis praevalet illa tegi.<br>
Est mihi, quae primis Christo sacrata sub annis<br>
Excubat, egregia simplicitate soror;<br>
Haec sub sorte pari luctum sine fine retentans&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Privata est oculis iam prope flendo suis.<br>
Quantulacumque fuit, direpta est nostra supellex<br>
Nec est, heu, miseris qui ferat ullus opem.<br>
Coniunx est fratris rebus exclusa paternis<br>
Iamque sumus servis rusticitate pares.&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Nobilitas periit, miseris accessit egestas;<br>
Debuimus, fateor, asperiora pati.<br>
Sed miserere, potens rector, miserere, precamur,<br>
Et tandem finem his, pie, pone malis!<br>
Captivum patriae redde et civilibus arvis,&nbsp;
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
Cum modicis rebus culmina redde simul,<br>
Mens nostra ut Christo laudes in saecla frequentet,<br>
Reddere qui solus praemia digna potest!
</p>

<p class=SHORTBORDER></P>

<p>
<b>Epistula Pauli Diaconi ad Petrum Pisanum</B> (ca. 782)
</p>

<p>

1.<br>
Sensi, cuius verba cepi 
exarata paginis,<br>
Nam a magno sunt directa, 
quae pusillus detulit.<br>
Fortes me lacerti pulsant, non
inbellis pueri.
</p>

<p>
2.<br>
Magnus dicor poetarum&nbsp; vatumque
doctissimus<br>
Omniumque praeminere&nbsp; gentium
eloquio<br>
Cordis et replere rura 
fecundis seminiLus.
</p>

<p>
3.<br>
Totum hoc in meam cerno 
prolatum miseriam,<br>
Totum hoc in meum caput dictum
per hyroniam.<br>
Heu, laudibus deridor&nbsp; et
cacinnis obprimor.
</p>

<p>
4.<br>
Dicor similis Homero, Flacco
et Vergilio,<br>
Similor Tertullo seu&nbsp; Philoni
Memphitico,<br>
Tibi quoque, Veronensis 
o Tibulle, conferor.
</p>

<p>
5.<br>
Peream, si quenquam horum 
imitari cupio,<br>
Avia qui sunt sequuti pergentes
per invium;<br>
potius sed istos ego conparabo
canibus.
</p>

<p>
6.<br>
Graiam nescio loquellam, 
ignoro Hebraicam.<br>
Tres aut quattuor in scolis 
quas didici syllabas,<br>
Ex his mihi est ferendus 
maniplus ad aream.
</p>

<p>
7.<br>
Nulla mihi aut flaventis 
est metalli copia<br>
Aut argenti sive opum, 
desunt et marsuppia.<br>
Vitam litteris ni emam, 
nihil est, quod tribuam.
</p>

<p>
8.<br>
Pretiosa quaeque vobis 
dona ferant divites,<br>
Alii conportent gemmas 
Indicosque lapides:<br>
Meo pura tribuetur voluntas
in munere.
</p>

<p>
9.<br>
Anchora me sola vestri 
hic amoris detinet,<br>
Nectar omne quod praecellit 
quodque flagrat optime.<br>
Non de litteris captamus 
vanae laudem gloriae.
</p>

<p>
10.<br>
Nec me latet, sed exulto, 
quod pergat trans maria<br>
Vestra, rector, et capessat 
sceptrum pulchra filia,<br>
Ut per natam regni vires 
tendantur in Asiam.
</p>

<p>
11.<br>
Si non amplius in illa regione clerici<br>
Graecae proferent loquellae, 
quam a me didicerint,<br>
Vestri, mutis similati 
deridentur statuis.
</p>

<p>
12.<br>
Sed omnino ne linguarum 
dicar esse nescius,<br>
Pauca, mihi quae fuerunt 
tradita puerulo,<br>
Dicam; cetera fugerunt 
iam gravante senio:
</P>
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/pauldeacon.html">Paul Diaconus</A>
	<td><a href="/misc.html">The Miscellany</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>