<html>
	<head>
		<title>
			Paulus Diaconus: Fabulae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PAULI DIACONI FABULAE
</p>

<p class=border></P>

<p>
<b>I. Leo aeger, vulpis et ursus.</B>
</P>

<p>
Aegrum fama fuit quondam iacuisse leonem<br>
paeneque supremos iam tenuisse dies.<br>
Iste feras dum rumor adit maestissimus omnes,<br>
regem namque suum intoleranda pati,<br>
concurrunt flentes cunctae medicosque vocantes,<br>
ne careant tanto principis auxilio.<br>
Hic aderant bubali, magni quoque corporis uri,<br>
asper adest taurus, affuerantque boves,<br>
discolor et pardus necnon pariter platocervus,<br>
hic sonipes pariter hoc comitatus iter.<br>
His nec defuerant monstrantes cornua cervi,<br>
capreolique simul, caprigenumque pecus;<br>
dentibus hic aper est fulgentibus, asper et ursus<br>
unguibus haud sectis, hic lepus atque lupus.<br>
Huc veniunt linces, huc confluxere bidentes,<br>
iungunturque canes atque simul catuli.<br>
Vulpis sola tamen turmis non affuit istis,<br>
nec dignata suum visere nam dominum.<br>
Has tunc ante alios voces emittere fertur<br>
ursus et has iterum sic iterare minas:<br>
"O rex magne, potens, princeps invicte ferarum,<br>
auribus haec placidis suscipe verba tuis,<br>
Audiat atque cohors tota haec quae subdita magno,<br>
o rex iuste, tuo noscitur imperio.<br>
Quae tam dira fuit vulpi dementia quaeve<br>
tantillam potuit ira subisse feram,<br>
ut regem, quem cuncta sibi plebs subdita visit,<br>
hunc haec sola quidem non adiisse velit?<br>
Magna est ista quidem vulpis protervia mentis,<br>
atque decet magnis subdier illa malis."<br>
Haec dum dicta refert ursus, rex omnibus inquit:<br>
"Iam moritura cito dilacerata cadat!"<br>
Tunc plebs tota simul voces ad sidera tollit:<br>
"Istum iudicium principis atque bonum!"<br>
Hoc vulpi innotuit, se quae in plurima vertit,<br>
atque diu notos praeparat ipsa dolos:<br>
indumenta pedum multa et conscissa requirit<br>
inponensque humeris regia castra petit.<br>
Quam rex dum vidit, placato pectore risit,<br>
exspectatque diu quid malefida velit.<br>
Cumque ante ora ducum staret, sic rex prior inquit:<br>
"Quid moritura feres, quae lanianda venis?"<br>
Illa diu trepidans, timidoque in pectore versans<br>
haec subiecta refert praecogitata cito:<br>
"Rex pie, rex clemens, rex invictissime noster,<br>
accipe nunc animo quae tibi dicta fero.<br>
Haec, dum namque vias terrarum lustro per omnes<br>
indumenta scidi ob studium medici,<br>
Qui posset regis magno succurrere morbo,<br>
atque tuis magnam demere maestitiam.<br>
Tandem praecipuum medicum vix inveniebam,<br>
sed tibi, rex, vereor dicere quae docuit."<br>
Rex quoque ait: "Si vera refers, dulcissima vulpis,<br>
dic mihi, quid citius dixerit hic medicus."<br>
Vulpis ad haec ursi non immemor improba dixit:<br>
"Cautius haec famulae suscipe verba tuae.<br>
Ursino si te possum circumdare tergo,<br>
non mora, languor abit sanaque vita redit."<br>
Continuo iussu domini distenditur ursus<br>
a sociis propriis detrahiturque cutis.<br>
Qua cum gestirent obducere pelle leonem,<br>
aufugit penitus languidus ille dolor.<br>
At cum post ursum vulpis sic corpore nudum<br>
viderat, haec laetis dicta refert animis:<br>
"Quis dedit, urse pater, capite hanc gestare tyaram,<br>
et manicas vestris quis dedit has manibus?"<br>
Servulus ecce tuus depromit hos tibi versus.<br>
Fabula quid possit ista, require valens.
</P>

<p class=shortborder></P>

<p>
<b>II. Vitellus et ciconia.</B>
</P>

<p>
Quaerebat maerens matrem per prata vitellus.<br>
Cruribus huic longis obvia venit avis,<br>
dicit "Io frater, cur tristis pectore mugis,<br>
vel cur turbatus florida rura teris?"<br>
Cui sic respondit: "Soror, est iam tertia nunc lux,<br>
quod lac non tetigi et famulentus eo."<br>
Verba refert ales: "Ne cures talia, demens;<br>
nam quia non suxi, tertius annus abit."<br>
Ad quam indignatus fertur dixisse vitellus:<br>
"Quo sis pasta cibo, en tua crura docent."
</P>

<p class=shortborder></P>

<p>
<b>III. Pulix et podagra.</B>
</P>

<p>
Temporibus priscis pulix lacerasse potentes<br>
dicitur atque inopes dira podagra viros.<br>
Sed pulix noctu ditis dum carperet artus,<br>
protinus adlato lumine captus erat.<br>
Altera dum plantis sese occultaret egeni,<br>
stare nequibat egens, fessa erat illa satis.<br>
Sic quoque consumpti fatis agebantur amaris,<br>
ille timore necis, illa labore viae.<br>
Convenere simul, referunt sua damna vicissim<br>
et placet alterne has agitare vices.<br>
Divitis interea gressus lacerare podagra,<br>
at pulix stratum coepit, egene, tuum;<br>
hinc vacat et recubat. Requies tibi magna, podagra, est.<br>
Tu, pulix, tutus viscera fessa comes.
</P>
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/pauldeacon.html">Paul Diaconus</A>
	<td><a href="/misc.html">The Miscellany</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>