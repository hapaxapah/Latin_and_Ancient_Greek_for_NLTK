<html>
	<head>
		<title>
			Livy: Periocha XIX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER XIX PERIOCHA
</p>

<p class=border></P>

<p>
Caecilius Metellus rebus aduersus Poenos prospere gestis speciosum egit
triumphum, XIII ducibus hostium et CXX elephantis in eo ductis.
Claudius Pulcher cos. contra auspicia profectus - iussit mergi pullos, qui
cibari nolebant - infeliciter aduersus Carthaginienses classe pugnauit, et
reuocatus a senatu iussusque dictatorem dicere Claudium Gliciam dixit,
sortis ultimae hominem, qui coactus abdicare se magistratu postea ludos
praetextatus spectauit.
</p>

<p>
A. Atilius Calatinus primus dictator extra Italiam exercitum duxit.
Commutatio captiuorum cum Poenis facta est.
</p>

<p>
Coloniae deductae sunt Fregenae, in agro Sallentino Brundisium.
</p>

<p>
Lustrum a censoribus conditum est. Censa sunt ciuium capita CCXLI milia
CCXII.
</p>

<p>
Claudia, soror P. Claudi qui contemptis auspiciis male pugnauerat, a ludis
reuertens cum turba premeretur, dixit : "utinam frater meus uiueret:
iterum classem duceret." Ob eam causam multa ei dicta est.
</p>

<p>
Duo praetores tunc primum creati sunt.
</p>

<p>
Caecilius Metellus, pontifex maximus, A. Postumium consulem, quoniam idem
et flamen Martialis erat, cum is ad bellum gerendum proficisci uellet, in
urbe tenuit nec passus est a sacris recedere.
</p>

<p>
Rebus aduersus Poenos a pluribus ducibus prospere gestis, summam uictoriae
C. Lutatius cos. uicta ad Aegates insulas classe Poenorum imposuit.
</p>

<p>
Petentibus Carthaginiensibus pax data est.
</p>

<p>
Cum templum Vestae arderet, Caecilius Metellus, pontifex maximus, ex
incendio sacra rapuit.
Duae tribus adiectae sunt, Velina et Quirina.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
