<html>
	<head>
		<title>
			Livy: Periocha XLII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER XLII PERIOCHA
</p>

<p class=border></P>

<p>
Q. Fuluius Flaccus censor templum Iunonis Laciniae tegulis marmoreis
spoliauit, ut aedem, quam dedicabat, tegeret. Tegulae ex S. C. reportatae.
Eumenes, Asiae rex, in senatu de Perseo, Macedoniae rege, questus est,
cuius iniuriae in populum R. referuntur. Ob quas bello ei indicto P.
Licinius Crassus cos., cui mandatum erat, in Macedoniam transiit leuibusque
expeditionibus, equestribus proeliis, in Thessalia cum Perseo [felici]
euentu pugnauit.
</p>

<p>
Inter Masinissam et Carthaginienses de agro fuit lis. Dies his a senatu ad
disceptandum datus.
</p>

<p>
Legati missi ad socias ciuitates regesque rogandos ut in fide permanerent,
dubitantibus Rhodiis.
</p>

<p>
Lustrum a censoribus conditum est. Censa sunt ciuium capita CCLXVII milia
CCXXXI.
</p>

<p>
Res praeterea aduersus Corsos et Liguras prospere gestas continet.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
