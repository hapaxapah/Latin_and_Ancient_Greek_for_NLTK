<html>
	<head>
		<title>
			Periocha CXIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER CXIII PERIOCHA
</p>

<p class=border></P>

<p>
Confirmatis in Africa Pompeianis partibus imperium earum P. Scipioni
delatum est, Catone, cui ex aequo deferebatur imperium, cedente. Et cum de
diruenda urbe Vtica propter fauorem ciuitatis eius in Caesarem
deliberaretur, idque ne fieret M. Cato tenuisset, Iuba suadente ut
dirueretur, tutela eius et custodia mandata est Catoni.
</p>

<p>
Cn. Pompeius Magni filius, in Hispania contractis uiribus, quarum ducatum
nec Afranius nec Petreius excipere uolebant, bellum aduersus Caesarem
renouauit.
</p>

<p>
Pharnaces, Mithridatis filius, rex  Ponti, sine ulla belli mora uictus est.
Cum seditiones Romae a P. Dolabella tr. pl. legem ferente de nouis tabulis
excitatae essent et ex ea causa plebs tumultuaretur, inductis a M. Antonio,
magistro equitum, in urbem militibus octingenti e plebe caesi sunt.
</p>

<p>
Caesar ueteranis cum seditione missionem postulantibus dedit, et cum in
Africam traiecisset, aduersus copias Iubae regis cum discrimine magno
pugnauit.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
