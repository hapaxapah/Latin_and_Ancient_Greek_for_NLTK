<html>
	<head>
		<title>
			Periocha LXXXVI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER LXXXVI PERIOCHA
</p>

<p class=border></P>

<p>
Cum C. Marius, C. Mari filius, cos. ante annos XX per uim creatus esset, C.
Fabius in Africa propter crudelitatem et auaritiam suam in praetorio suo
uiuus exustus est.
</p>

<p>
L. Philippus, legatus Syllae, Sardiniam Q. Antonio praetore pulso et occiso
occupauit.
</p>

<p>
Sylla cum Italicis populis, ne timeretur ab his uelut erepturus ciuitatem
et suffragii ius nuper datum, foedus percussit. Itemque ex  fiducia iam
certae uictoriae litigatores a quibus adibatur uadimonia Romam deferre
iussit, cum a parte diuersa urbs adhuc teneretur.
</p>

<p>
L. Damasippus praetor ex  uoluntate C. Mari cos. cum senatum contraxisset,
omnem quae in urbe erat nobilitatem trucidauit. Ex cuius numero Q. Mucius
Scaeuola pont. max. fugiens in uestibulo aedis Vestae occisus est.
</p>

<p>
Praeterea bellum a L. Murena aduersus Mithridatem in Asia renouatum
continet.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
