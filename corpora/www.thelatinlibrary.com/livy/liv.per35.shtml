<html>
	<head>
		<title>
			Livy: Periocha XXXV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER XXXV PERIOCHA
</p>

<p class=border></P>

<p>
P. Scipio Africanus legatus ad Antiochum missus Ephesi cum Hannibale, qui
se Antiocho adiunxerat, conlocutus est, ut si fieri posset, metum ei, quem
ex populo R. conceperat, eximeret. Inter alia cum quaereret quem fuisse
maximum imperatorem Hannibal crederet, respondit Alexandrum, Macedonum
regem, quod parua manu innumerabiles exercitus fudisset quodque ultimas
oras, quas uisere supra spem humanam esset, peragrasset. Quaerenti deinde,
quem secundum poneret, Pyrrhum, inquit, castra metari primum docuisse, ad
hoc neminem loca elegantius cepisse, praesidia disposuisse. Exsequenti,
quem tertium diceret, semet ipsum dixit. Ridens Scipio: "quidnam tu
diceres, inquit, si me uicisses?" "Tunc vero me, inquit, et ante
Alexandrum et ante Pyrrhum et ante alios posuissem."
</p>

<p>
Inter alia prodigia, quae plurima fuisse traduntur, bouem Cn. Domitii cos.
locutam "Roma caue tibi" refertur.
</p>

<p>
Nabis, Lacedaemoniorum tyrannus, incitatus ab Aetolis, qui et Philippum et
Antiochum ad inferendum bellum populo R. sollicitabant, a populo R.
desciuit, sed bello aduersus Philopoemenen, Achaeorum praetorem, gesto ab
Aetolis interfectus est. Aetoli quoque ab amicitia populi R. defecerunt.
Cum societate iuncta Antiochus, Syriae rex, bellum Graeciae intulisset,
complures urbes occupauit, inter quas Chalcidem et totam Euboeam.
</p>

<p>
Res praeterea in Liguribus gestas et adparatum belli ab Antiocho continet.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
