<html>
	<head>
		<title>
			William of Apulia: Gesta Roberti Wiscardi
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>GUILLELMUS APULIENSIS
<br>
<span style="font-size: 80%;">(fl. 1090s)</SPAN>
</p>

<p class=pagehead>
GESTA ROBERTI WISCARDI
</p>

<p class=border></P>

<p>
INCIPIT PROLOGUS GUILLERMI APULIENSIS<br>
IN GESTA ROBERTI WISCARDI
</p>

<p>
Gesta ducum veterum veteres cecinere poetae;<br>
Aggrediar vates novus edere gesta novorum.<br>
Dicere fert animus, quo gens normannica ductu<br>
Venerit Italiam, fuerit quae causa morandi,<br>
Quosve secuta duces Latii sit adepta triumphum.<br>
Parce tuo vati pro viribus alta canenti,<br>
Clara, Rogere, ducis Roberti dignaque proles,<br>
Imperio cuius parere parata voluntas<br>
Me facit audacem: quia vires quas labor artis<br>
Ingeniumque negat, devotio pura ministrat.<br>
Et patris Urbani reverenda petitio segnem<br>
Esse vetat; quia plus timeo peccare negando<br>
Tanti pontificis quam iussa benigna sequendo.
</p>

<p>
EXPLICIT PROLOGUS. INCIPIUNT GESTA
</p>

<p>
LIBER PRIMUS</B>
</p>

<p>
Postquam complacuit regi mutare potenti<br>
Tempora cum regnis, ut Graecis Apula tellus<br>
Iam possessa diu non amplius incoleretur,<br>
Gens Normannorum feritate insignis equestri<br>
Intrat, et expulsis Latio dominatur Achivis.<br>
Hos quando ventus, quem lingua soli genialis<br>
Nort vocat, advexit boreas regionis ad oras<br>
A qua digressi fines petiere latinos,<br>
Et man est apud hos, homo quod perhibetur apud nos,<br>
Normanni dicuntur, id est homines boreales.<br>
Horum nonnulli Gargani culmina montis<br>
Conscendere, tibi, Michael archangele, voti<br>
Debita solventes. Ibi quendam conspicientes<br>
More virum Graeco vestitum, nomine Melum,<br>
Exulis ignotam vestem capitique ligato<br>
Insolitos mitrae mirantur adesse rotatus.<br>
Hunc dum conspiciunt, quis et unde sit ipse requirunt.<br>
Se Langobardum natu civemque fuisse<br>
Ingenuum Bari, patriis respondit at esse<br>
Finibus extorrem Graeca feritate coactum.<br>
Exilio cuius dum Galli compaterentur,<br>
&#171; Quam facilem reditum, si vos velletis, haberem,<br>
Nos aliquot vestra de gente iuvantibus &#187; inquit.<br>
Testabatur enim cito Graecos esse fugandos<br>
Auxiliis horum, facili comitante labore.<br>
Illi donandum patriae munimine gentis<br>
Hunc celeri spondent, ubi forte redire licebit.
</p>

<p>
Ad fines igitur postquam rediere paternos,<br>
Coeperunt animos mox sollicitare suorum<br>
Italiam secum peterent. Narratur et illis<br>
Appula fertilitas ignaviaque insita genti.<br>
Sola quibus peragi possit via ferre monentur;<br>
Tutor ibi prudens promittitur inveniendus,<br>
Quo duce de Graecis facilis victoria fiat.<br>
Arrectis igitur multorum mentibus ire<br>
Pars parat, exiguae vel opes aderant quia nullae,<br>
Pars quia de magnis maiora subire volebant:<br>
Est adquirendi simul omnibus una libido.<br>
Aggrediuntur iter, sumptis quae cuique videtur<br>
Ferre necesse viam pro viribus ad peragendam.<br>
Postquam gens Romam Normannica transit inermis,<br>
Fessa labore viae Campanis substitit oris:<br>
Fama volat Latio Normannos applicuisse.<br>
Melus ut Italiam Gallos cognovit adisse,<br>
Ocius accessit; dedit arma carentibus armis;<br>
Armatos secum comites properare coegit.<br>
Hactenus insolitas hac tempestate Latini<br>
Innumeras cecidisse nives mirantur, et harum<br>
Casibus extinctae pleraeque fuere ferarum,<br>
Nec fuit arboribus fas inde resurgere lapsis.<br>
Huius portenti post visum, vere sequenti,<br>
Emptis Normannos Campanis partibus armis<br>
Invadenda furens loca duxit ad Appula Melus.<br>
Hunc habuere ducem sibi gens Normannica primum<br>
Partibus Italiae. Gallos tremit Appulus omnis,<br>
Quorum praevalido multi periere rigore.<br>
Turnicii tandem rumor pervenit ad aures,<br>
Qui catapan fuerat Graecorum missus ab urbe<br>
Cui Constantinus nomen dedit editor urbis,<br>
Et Constantinus pariterque Basilius illi<br>
Tunc dominabantur, Gallos venisse feroces<br>
Conductu Meli, qui factus utrique rebellis<br>
Appula Normannos loca depopulanda monebat.<br>
His ita Turnicio fama referente relatis,<br>
Agmina Graecorum propere direxit in hostes.<br>
Non etenim per se certamina prima paravit,<br>
Sed per legatum, cognomen cui Pacianus<br>
Et Leo nomen erat, qui iuxta fluminis undam<br>
Nomine Fertorii&#151;locus est et Arenula dictus&#151;<br>
Deduxit secum multos ad bella Pelasgos.<br>
Maii mensis erant aptissima tempora Marti:<br>
Hoc ad bella solent procedere tempore reges.<br>
Fortunaque pari primo pugnatur utrimque.<br>
Auctis militibus comites fuit inde secutus<br>
Turnicius, sed terga dedit victusque recessit.<br>
Conflictu belli Pacianus corruit huius.<br>
Normannis auget validas victoria vires,<br>
Expertis Graecos nullius roboris esse,<br>
Quos non audaces sed cognovere fugaces.<br>
Imperii fama insinuat rectoribus arva<br>
Appula Normannos Melo duce depopulari.<br>
Hunc, his auditis, sibi curia iudicat hostem;<br>
Si capitur, capitis fieri caesura iubetur.<br>
Multa Graecorum cum gente Basilius ire<br>
Iussus, in hunc audax anno movet arma sequenti,<br>
Cui catapan facto cognomen erat Bagianus.<br>
Quod catapan Graeci, nos iuxta dicimus omne.<br>
Quisquis apud Danaos vice fungitur huius honoris,<br>
Dispositor populi parat omne quod expedit illi,<br>
Et iuxta quod cuique dari decet omne ministrat.<br>
Vicinus Cannis qua defluit Aufidus amnis,<br>
Circiter Octobris pugnatur utrimque Kalendas.<br>
Cum modica non gente valens obsistere Melus<br>
Terga dedit, magna spoliatus parte suorum.<br>
Et puduit victum patria tellure morari;<br>
Samnites adiit superatus, ibique moratur.<br>
Post Alemannorum petiit suffragia regis<br>
Henrici, solito placidus qui more precantem<br>
Suscipit, auxilii promittens dona propinqui.<br>
At Melus regredi praeventus morte nequivit.<br>
Henricus sepelit rex hunc ut regius est mos.<br>
Funeris exequias comitatus adusque sepulcrum,<br>
Carmine regali tumulum decoravit humati.<br>
Defuncto Melo, cuius suffragia Galli<br>
Affore sperabant, spe tota deficientes<br>
Campanae maesti redeunt regionis ad oras.<br>
Atque locis nullis figunt temptoria certis.<br>
Perterrebat eos plebs paucificata suorum,<br>
Viribus et validis circumstans plurimus hostis;<br>
Quare nullus eis tutus locus esse videtur,<br>
Montibus interdum, nunc vallibus inde remotis.<br>
Sed cum iam nullum sperarent posse parari<br>
Auxilium&#151;victis incommoda quippe videntur<br>
Omnia, victores fors creditur ipsa iuvare&#151;<br>
Cumque vagi, instabiles, iam per loca multa vagantes,<br>
Nullis sede locis possent insistere certa,<br>
Consilium tandem dat rixa propinqua morandi.<br>
Nam Longobardo, norant cui robur adesse<br>
Maius, adhaerebant, aderantque fideliter eius<br>
Auxiliis, huius quo per famulamina tuti<br>
A reliquis fierent, et eorum nacta secundos<br>
Successus belli clarescere fama valeret.<br>
Hac ratione loco metantur castra decenti,<br>
Qui limphis, herbis simul arboribusque redundans<br>
Omne ministrabat populo quod habere necesse est.<br>
Egregium quendam mox elegere suorum,<br>
Nomine Rannulfum, qui princeps agminis esset,<br>
Cuius mandatis fas contradicere non sit.<br>
Cumque locum primae sedis munire pararent,<br>
Undique densa palus, nec non et multa coaxans<br>
Copia ranarum prohibet munimina sedis.<br>
Haut procul inde suis alium stationibus aptum<br>
Invenere locum, quem nullo dante iuvamen<br>
Cultorum patriae, pro se munire tuendis<br>
Conantur. Sic se facto munimine cuidam,<br>
Qui princeps Capuanus erat, coniungere gaudent.<br>
Principibus Latii prior atque potentior ipse<br>
Tunc erat. Affines properant hoc principe tuti<br>
Devastare locos, hostesque viriliter angunt.<br>
Sed quia mundanae mentis meditamina prona<br>
Sunt ad avaritiam, vincitque pecunia passim,<br>
Nunc hoc nunc illo contempto, plus tribuenti<br>
Semper adhaerebant; servire libentius illi<br>
Omnes gaudebant, a quo plus accipiebant,<br>
Bella magis populi quam foedera pacis amantes;<br>
Servitiique vices pro viribus et ratione<br>
Temporis expendunt; plus dantem pluris habebant.<br>
Illis principibus dominandi magna libido<br>
Bella ministrabat. Vult quisque potentior esse,<br>
Alter et alterius molitur iura subire.<br>
Procedunt lites hoc fomite, proelia, mortes;<br>
Inter mortales ideo mala plurima crescunt.<br>
Heu miseri, mundo quicquid conantur inane est:<br>
Innumeros vana passi pro laude labores,<br>
Plus cruciabuntur postquam mundana relinquent.<br>
Numquam Normannis, ne poena rediret in ipsos,<br>
Longobardorum placuit victoria prorsus.<br>
Funditus everti discordem quemque vetabat<br>
Nunc favor additus his, et nunc favor additus illis.<br>
Decipit Ausonios prudentia Gallica; nullum<br>
Plena lance capi permittit ab hoste triumphum.<br>
Sic desperatos Latii discordia Gallos<br>
Ad spem, quae fuerat prius extirpata, reformat.<br>
Et vires et opes augmentum sic capiebant.<br>
Si vicinorum quis perniciosus ad ipsos<br>
Confugiebat, eum gratanter suscipiebant.<br>
Moribus et lingua, quoscumque venire videbant,<br>
Informant propria, gens efficiatur ut una.<br>
Post annos aliquot, Gallorum exercitus urbem<br>
Condidit Aversam Rannulfo consule tutus.<br>
Hic opibus plenus locus utilis est et amoenus;<br>
Non sata, non fructus, non prata arbustaque desunt.<br>
Nullus in orbe locus iocundior. Hunc generosi<br>
Consulis elegit prudentia praememorati.<br>
Huius praeclara processit stirpe Ricardus<br>
Qui post successit, quo non animosior ullus,<br>
Nemo magis largus. Qui non virtute minorem<br>
Iordanem genuit, Iordanis et inde Ricardum;<br>
Iamque viro vires condignas fert adolescens.<br>
Moenibus Aversa Rannulfus ab urbe peractis<br>
Ad patriam misit legatos, qui properare<br>
Normannos facerent, et quam sit amoena referrent<br>
Appula fertilitas; inopes fore mox opulentos,<br>
Divitibus multo plus polliceantur habendum.<br>
Talibus auditis, et egentes et locupletes<br>
Adveniunt multi; properat quod fasce levetur<br>
Paupertatis inops, ac quaerat ut optima dives.<br>
Interea multo decurso tempore, nullus<br>
Partibus Ausoniis Gallorum terror habetur,<br>
Ex quo Normannos catapan abscedere fecit<br>
Imperii Melum superando Basilius hostem.<br>
Aversam subito venit Hardoinus, et inde<br>
Pluribus abductis secum, tremit Appulus omnis.<br>
Is Lambardus erat, Graecosque fugare volebat.<br>
Cur inimicus eis, cur Gallos duxerit, edam.<br>
Dum sedi Michael Epilenticus imperiali<br>
Praesidet, in Siculos hostes iubet arma moveri,<br>
Qui fines Calabros non cessant depopulari.<br>
Dirigitur Michael Dochianus ad id peragendum,<br>
Qui multis equitum peditumque potenter in arma<br>
Undique collectis, Siculos compescuit hostes.<br>
Inter collectos erat Hardoinus, et eius<br>
Asseculae quidam, Graecorum caede relicti,<br>
Plebs Lambardorum Gallis admixta quibusdam,<br>
Qui profugi fuerant ubi bella Basilius egit.<br>
Cumque triumphato remeans Dochianus ab hoste<br>
Praemia militibus Regina solveret urbe,<br>
Graecis donatis, nichil Ardoinus habere<br>
Donorum potuit, miser immunisque remansit.<br>
Convenit inde suos iratus et arguit Argos<br>
Turpis avaritiae, populo quia dantur inerti<br>
Munera danda viris, cum sit quasi femina Graecus.<br>
Iratus Michael propter convicia iussit<br>
Graecorum ritu caedendus ut exueretur,<br>
Corrigiis caesum graviter peccasse puderet.<br>
Dedecoris tanti cruciatibus exagitatus,<br>
Mulctae commissum non dimissurus inultum,<br>
Clam cum gente sua Graecorum castra reliquit.<br>
Missa Pelasgorum manus hunc ut persequeretur<br>
Repperit in campo. Cum quo confligere temptans,<br>
Cedit, et occisis decies ibi quinque Pelasgis<br>
Aversam properat. Normannis omnia narrat<br>
Quae sibi contigerant, vehementer et increpat illos,<br>
Appula multimodae cum terra sit utilitatis,<br>
Femineis Graecis cur permittatur haberi,<br>
Cum genus ignavum sit, quod comes ebrietatis<br>
Crapula dissolvat, minimo saepe hoste fugatos<br>
Vestituque graves, non armis asserit aptos.<br>
Normanni, quamvis Danaum virtute coacti<br>
Appula rura prius dimittere, rursus adire<br>
Hoc stimulante parant, numero cum viribus aucto.<br>
Omnes conveniunt, et bis sex nobiliores,<br>
Quos genus et gravitas morum decorabat et aetas,<br>
Elegere duces. Provectis ad comitatum<br>
His alii parent: comitatus nomen honoris<br>
Quo donantur, erat. Hi totas undique terras12 -<br>
Divisere sibi nisi fors inimica repugnet.<br>
Singula proponunt loca, quae contingere sorte<br>
Cuique duci debent, et quaeque tributa locorum.<br>
Hac ad bella simul festinant condicione.<br>
Nullus tunc Italis exercitus imperialis<br>
Partibus audiri, Graecorum tota quieta<br>
Res erat, et solum tranquillo tempore bellum<br>
Adversus Siculos agitari fama ferebat.<br>
Appula Normannis intrantibus arva, repente<br>
Melfia capta fuit. Quicquid praedantur, ad illam<br>
Urbem deducunt. Hac sede Basilius ante,<br>
Quem supra memini, modicas fabricaverat aedes,<br>
Esse locum cernens inopinae commoditatis.<br>
Accessu populi nunc urbs illustris habetur,<br>
Finibus Italiae celeberrima, dives amoeni<br>
Fertilitate loci, Cereris nec egena nec amnis,<br>
Et qua parte sita est, insignis honore ducali.<br>
Audito reditu Siculis Michaelis ab oris,<br>
Sese ad bella parant Normanni, copia quamvis<br>
Multa sit Argorum, sua quam paucissima gens sit.<br>
Nam pedites tantum quingentos turba pedestris,<br>
Et septingentos comitatus habebat equestris;<br>
Obtectos clipeis paucos lorica tuetur.<br>
Armati pedites dextrum laevumque monentur<br>
Circumstare latus; aliquot sociantur equestres,<br>
Firmior ut peditum plebs sit comitantibus illis.<br>
His interdicunt omnino recedere campo,<br>
Ut recipi valeant, si forte fugentur ab hoste.<br>
Taliter instructis illis et utrimque locatis,<br>
Digreditur cuneus longe paulisper equestris.<br>
Contra quos cuneus Graecorum mittitur unus.<br>
Non etenim totas Danai laxare cohortes<br>
Primo Marte solent; legionem sed prius unam,<br>
Inde aliam mittunt ut virtus aucta suorum<br>
Hostes debilitet, terroremque augeat illis.<br>
Sic equitum princeps, obniti dum videt hostes,<br>
Cum magis electo qui restat milite secum<br>
Proripitur subito, viresque retundere prorsus<br>
Sic solet hostiles, animos reparando suorum.<br>
Utrorumque acie conserta, maxima pugna<br>
Fit iuxta rapidas Lebenti fluminis undas.<br>
Vincuntur Danai; Gallorum exercitus illos<br>
Fortiter insequitur; caesorum corpora multa<br>
Appula planicies, fluvius sed plura recepit.<br>
Gens Argiva quidem, nimio perculsa pavore,<br>
Dum tremebunda fugit, non asperitate locorum,<br>
Non prohibetur aquis vehementibus ut fugitiva<br>
Non se praecipitet. Plures in flumine mersos<br>
Alveus involvit, quam morti traderet ensis.<br>
Hos iaculis, illos gladiis gens Gallica stravit,<br>
Fitque modis variis Graecorum maxima caedes.<br>
Cum paucis montem Michael elapsus adivit,<br>
Vicinos montes superare cacumine visum.<br>
Gallorum vires victoria mentibus auget,<br>
Nec contra Danaos iam bella gerenda pavescunt.<br>
Haut secus accipiter solitus captare minores<br>
Indubitanter aves, dubitans maioris inire<br>
Alitis assultum, poterit si forte vel unam<br>
Essuperare gruem, non inde timebit olorem,<br>
Et magnis avibus iam nil obstare pavebit.<br>
Agmine collecto Graecorum, rursus ad amnem<br>
Cannis adfinem, qui dicitur Aufidus, omnes<br>
Quos secum potuit Michael deducere duxit.<br>
Ad pugnam Galli redeunt. Ut cesserat ante,<br>
Cedit eis Michael. Victi fugere Pelasgi;<br>
Caeduntur multi; labentis equo Dokiani<br>
Armigeri auxilio servatur vita fugacis.<br>
Corruit offenso pede forte caballus ad amnis<br>
Ingressum. Michael manibus iam pene tenendus<br>
Hostilis turbae, proprium ducente ministro<br>
Est elapsus equum. Normanni plus animantur,<br>
Quo magis augetur felix succesus in armis.<br>
Pelusii montis Michael petit ardua victus.<br>
Hinc exercitui Graecorum nuncia mittit,<br>
Qui Siculis inerat tunc partibus, ut reparandis<br>
Viribus accedat, quibus hoste fugatus egebat.
</p>

<p>
Melfia Normannis victoribus ut repetatur<br>
Complacet. Hic spoliis collectis gentis Achaeae<br>
Stant aliquantisper tranquilla pace quieti.<br>
Pro numero comitum bis sex statuere plateas,<br>
Atque domus comitum totidem fabricantur in urbe.<br>
Sed quia terrigenis terreni semper honores<br>
Invidiam pariunt, comitum mandata recusant<br>
Quos sibi praetulerant Galli servare feroces.<br>
Indigenam Latii propriae praeponere genti<br>
Dilexere magis. Beneventi principis huius<br>
Nomen Adenolfus; quos forsitan ipse vel aurum<br>
Dando vel argentum, pacti mutare prioris<br>
Compulerat votum: quid non compellit inire<br>
Ambitio census? sanos evertere sensus<br>
Haec valet, ac fidei Agidos dissolvere nexus.
</p>

<p>
Postquam delatos Dochiani exercitus audit<br>
Partibus in Siculis apices, et de reparandis<br>
Viribus admonitus, Dochianum novit egentem<br>
Auxilio, properat Calabrisque virisque quibusque<br>
Undique collectis, it ad ulciscenda suorum<br>
Corpora, quae campis et aquis inhumata iacebant.<br>
Cum Graecis aderant quidam, quos pessimus error<br>
Fecerat amentes, et ab ipso nomen habebant:<br>
Plebs solet ista Patrem cum Christo dicere passum,<br>
Et fronti digito signum crucis imprimit uno;<br>
Non aliam Nati personam quam Patris esse,<br>
Hanc etiam Sancti Spiramirus esse docebant.<br>
Hi simul ad bellum properant, mens omnibus una,<br>
Vires quas Michael amiserat ut reparentur.<br>
Hunc tamen esse ducem vetat amplius agminis huius,<br>
Imperii sub quo Romani cura manebat.<br>
Contra Normannos quia nullum prosperitatis<br>
Successum obtinuit, iubet Exaugustus ut huius<br>
Officium subeat, Danaos in proelia ducat.<br>
Dicitur hunc victor genuisse Basilius ille,<br>
Qui duce sub Melo Gallos dare terga coegit.<br>
Inde redit Siculas Michael Dochianus ad oras.<br>
Exaugustus eos, quorum sibi tradita cura est,<br>
Taliter alloquitur: &#171; Prudentia vestra virili<br>
Condicione vigens, non vos permittat habere<br>
Cor muliebre, viri. Quae vos ignavia semper<br>
Cogit inire fugam? Memores estote priorum,<br>
Quorum strenuitas totum sibi subdidit orbem.<br>
Hector Achilleis fortissimus occidit armis.<br>
Troia Michaenei ruit ignibus usta furoris.<br>
Philippi quantus fuerit vigor, India novit;<br>
Huius Alexander proles fortissima nonne<br>
Fortia multorum subiecit regna Pelasgis?<br>
Partibus occiduis Graecorum fama timori<br>
Omrubus et mundi regionibus esse solebat.<br>
Quae gens audito Graecorum nomine stare<br>
Audebat campo? Vix oppida, castra, vel urbes<br>
Reddebant tutos ab eorum viribus hostes.<br>
State, precor, validi, memores virtutis avitae,<br>
Degeneresque pedum non vos fiducia reddat.<br>
Hosti adimit vires, qui stare viriliter audet.<br>
Procurate sequi vestigia prima parentum,<br>
Iam fuga displiceat; totus vos sentiat orbis<br>
Fortes esse viros. Non est ad bella timendus<br>
Francorum populus, numeroque et viribus impar &#187;.<br>
His dictis animos Graecorum accendit, et omnes<br>
Praecipit Argolicos montana relinquere, campi<br>
Quaerere planiciem; campis et castra locavit.<br>
Exploratores Galli misere, paratus<br>
Ut Danaum videant. Referunt ad bella paratos,<br>
Et non mutata mutatum gente magistrum.<br>
Nil metuunt. Multi sociis in monte relictis,<br>
Quo tuti redeant, fuerit si forte necesse,<br>
Indigenae Danais descendunt auxiliari.<br>
Campi planicie populus convenit uterque.<br>
Pugna fit inde gravis. Ut vincat uterque laborat.<br>
Nunc hi, nunc illi fugiuntque fugantque fugantes.<br>
Cumque diu pugnam Gallis patientibus Argi<br>
Acriter instarent victores iam prope facti,<br>
Proripitur subito medios Gualterus in hostes,<br>
Normannos hortans ad bella redire fugaces.<br>
Ipse electorum comitum fuit unus, Amici<br>
Filius insignis. Nullum certamen Achivi<br>
Experti gravius; sed plurimus hic quia miles<br>
Occidit, heroes multi simul interiere.<br>
Ductus Adenolfi miser Exaugustus ad urbem<br>
Praecedebat equum victoris, ab hoste ligatus<br>
Ostentare sui pompam cupiente triumphi.
</p>

<p>
Ter Gallis anno victoria contigit illo.<br>
Confusis Danais iam spes est nulla trophaei.<br>
Omnia praeclarum super Appula moenia Barum,<br>
Illis temporibus, Monopolis et Iuvenacus,<br>
Atque urbes aliae quam plures, foedere spreto<br>
Graecorum, pactum cum Francigenis iniere.
</p>

<p>
Inde manere Deo nolente diucius eius<br>
Imperium, moritur Michael, Michaele nepote<br>
Succedente sibi, qui Constantinus et idem<br>
Nomine dictus erat. Quendam, solamen ut inde<br>
Auxilii caperet gens Appula, Sinodianum<br>
Destinat. Hic veniens et primo appulsus Hydruntum,<br>
Legatos socias Francorum misit ad urbes,<br>
Se recipi rogitans. Nolunt parere roganti.<br>
Militiam reparare cupit; sed milite multo<br>
Caeso ac disperso, paucos retinere valebat.<br>
Sinodianus ob hoc muros non deserit urbis.<br>
Hunc tamen edictum facit imperiale reverti.<br>
Multa per hoc tempus sibi promittente Salerni<br>
Principe Guaimano, Normanmica gens famulatum<br>
Spernit Adenolfi. Sed se tantummodo cives<br>
Aversae dederant dicioni Guaimarianae;<br>
Nam reliqui Galli, quos Appula terra tenebat,<br>
Argiroo Meli genito servire volebant.<br>
Nam pater ipsius prior introducere Gallos,<br>
His et in Italia studuit dare munera primus.<br>
Argirous pauper, licet audax et generosus,<br>
Se tantae genti dominari posse negavit,<br>
Cum nichil argenti valeat praebere vel auri<br>
Hi se non aurum profitentur amare, sed ipsum,<br>
Cuius eis placidus fuerat pater. Ipse precantem<br>
Exaudit populum; nocturno tempore secum<br>
Deducit Barum natu sensuque priores,<br>
Quos sancti ductos Apollinaris ad aedem<br>
Taliter affatur: &#171; Pretii cum nulla facultas<br>
Sit mihi, quo possim populum donare potentem,<br>
Cur populus vester me vult sibi praefore, miror.<br>
Vos etenim novi diversis rebus egere;<br>
Quas cum non dedero, me non dare posse dolebo &#187;.<br>
Illi respondent: &#171; Nostrum te principe nullus<br>
Pauper erit vel egens, duce te fortuna favebit,<br>
Consiliique vias, duce quas genitore solebat<br>
Pandere, te nobis effecto principe pandet &#187;.<br>
Hoc ubi dixerunt, sublimant protinus illum<br>
Omnes unanimes. Communi fit prece princeps.<br>
Interea magno Danaum comitante paratu,<br>
Nequitia plenus venit Maniacus Idrontum,<br>
Imperio Latium iussus Michaelis adire.<br>
Is praeter formam nil dignum laude gerebat.<br>
Mente superbus erat, dira feritate redundans.<br>
Classibus Idronti dimissis, agmen iniquum<br>
Francis conpactas invadere commovet urbes,<br>
Et Monopoleis primum diffunditur arvis.<br>
Interimit multos Maniacus, et arbore quosdam<br>
Suspensos, alios truncato vertice mactat.<br>
Caedis inauditum genus exercere tirannus<br>
Audet in infantes, viventis adhuc quia capti<br>
Corpus humo sepelit pueri, caput eminet extra.<br>
Sic perimit multos, et nulli parcere curat.<br>
Post haec Matheram, qua fixa fuisse feruntur<br>
Poeni castra ducis, cum subderet Annibal Afris<br>
Italiam, Maniacus adit; campisque ducentos<br>
Agricolas captos furibunda mente trucidat.<br>
Non puer aut vetulus, non monachus atque sacerdos<br>
Impunitus erat; nulli miseratur iniquus.
</p>

<p>
Interea Michael, qui miserat hunc Maniacum,<br>
Captus caecatur, caecatus ab arce fugatur.<br>
Hoc fecere Zoe simul et Teodora sorores.
</p>

<p>
Prima fuit patrui coniunx Michaelis adusque<br>
Huius successum; cum qua quia noluit ipse<br>
Partiri regnum, ratus hanc prohibente senatu<br>
Exheredandam, privatur lumine captus.<br>
Est Constantino sociata Zoe Monomacho.<br>
Huic inimicus erat Maniacus, et hic Maniaco,<br>
Alterius quoniam fuit alter abusus amica.
</p>

<p>
Zelotypo imperii Monomacho tradita sedes<br>
Concussit mentem nimio terrore tiranni,<br>
Et probrosa refert odiis agitatus et ira;
</p>

<p>
Omnibus et, secum quos duxerat, imperat Argis,<br>
Principe se facto, iam nullus obediat illi.
</p>

<p>
Assumens habitum sibi perfidus imperialem<br>
Imperii sancti non nomen adire veretur.
</p>

<p>
Postquam suscepit solii Monomachus honorem,<br>
Argiroo mandat studeat convertere Gallos,<br>
Procuretque suis sociare fidelibus illos,
</p>

<p>
Et promittit eis se praemia magna daturum.<br>
Argirous, nolens sibi desit ut imperialis<br>
Gratia, Normannos compescit ab obsidione
</p>

<p>
Trani, quod solum tunc agmina Graeca fovebat,<br>
Confinesque locos desistit depopulari.<br>
Nuncius interea qui venerat imperialis,
</p>

<p>
Maxima dona ferens, capitur miser a Maniaco.<br>
Diversas poenas adhibens et stercus equinum<br>
Purgamento inmixto naribus, auribus, ori,
</p>

<p>
Hunc facit affligi graviter, stabuloque necari.<br>
Ipse videns auri tantum se pondus habere,<br>
Extolli nimium cepit. Redit inde Tarentum,
</p>

<p>
Atque auri multum, quo plus sibi concilientur,<br>
Erogat Argolicis. Assumitur imperialis<br>
Purpura; pes dexter decoratur pelle rubenti,<br>
Qua solet imperii qui curam suscipit uti.<br>
Inde venit multo vallatus milite Barum,<br>
Argiroum sperans promissis fallere posse,<br>
Ut collega suus fieret contra Monomachi<br>
Imperium. Gallos etiam sibi pacificare<br>
Temptabat, quorum si posset habere iuvamen,<br>
Caedere posse suis sperabat viribus hostem,<br>
Et Constantino facili diadema labore<br>
Ablatum retinere sibi. Quod sperat inane est.<br>
Nam neque Normannos nec eorum vertere mentem<br>
Principis evaluit, contemptus at inde recessit.<br>
Unde furore gravi plenus, quia spretus abibat,<br>
Quatuor in partes diviso milite, mandat<br>
Pergere praedatum. Circumcursantibus ipsis,<br>
Est hominum, pecorum pars maxima ducta Tarentum.<br>
A Constantino sub eodem tempore missis<br>
Argirous multis auri argentique talentis<br>
Normannos donans, sibi postulat auxiliari,<br>
Auxiliis horum Maniacus ut occidat hostis<br>
Imperii sancti; sic plurima promerituros<br>
Hoste triumphato pro votis asserit illos.<br>
Quam plures igitur Normannos non amor aeris,<br>
Sed ducis Argiroi, Maniaco reddidit hostes.<br>
Aversae comites etiam cum pluribus ultro<br>
Advenere suis. Tancredi filius, horum<br>
Maxima spes, aderat Guillermus ad arma paratus,<br>
Hunc Drincanocto comitem comitante Radulfo,<br>
Qui post Rannulfi discessum praefuit urbi.<br>
Terrebat Danaos Guilermi nobile nomen;<br>
Is quia fortis erat, est ferrea dictus habere<br>
Brachia, nam validas vires animumque gerebat.<br>
Huius Robertus frater fuit ille, ducatum<br>
Qui post optinuit, Guiscardus ad omnia prudens.<br>
Tantorum comitum comitatu fisus in hostem<br>
Argirous properat. Taram Maniacus ad amnem<br>
Venerat, his inibi metatus castra diebus.<br>
At non audito tantae subsistere gentis<br>
Praevalet adventu conclusus in urbe Tarenti.<br>
Ad fluvium Galli veniunt; castrisque repertis<br>
Graecorum vacuis, loca pontis adusque propinquant.<br>
Hunc utrimque maris circumvolat unda, sed altis<br>
Rupibus obiectis sic interciditur aequor,<br>
Pontis ut auxilio transiri possit ad urbem;<br>
Quaeque viatori via nunc brevis esse videtur,<br>
Longa videretur giranti littoris oras;<br>
Namque mari septum maiori parte Tarentum<br>
Insula mox fieret, modicus nisi collis adesset.<br>
Moenibus inclusos pugnae Guilermus Achivos<br>
Provocat; at numquam dimissis moenibus illi<br>
Conseruere manus: non fluminis impetus ulli<br>
Plus est quam tanti ducis hostibus hasta timori.<br>
Sic incantator studiosus pro capienda<br>
Aspide, multimoda conatur ut abstrahat arte<br>
Visceribus terrae, quibus abdita tuta moratur.<br>
Auribus haec nequid grave sentiat, obstruit unam<br>
Affixa cauda, defigitur altera terrae.<br>
Dissimulant Danai Gallos audire cientes<br>
Ad pugnam, positisque seris remorantur in urbe.<br>
Ad bellum postquam procedere nolle Pelasgos<br>
Galli conspiciunt, et moenibus in capiendis<br>
Spem gravitas adimit, quia munitissimus urbis<br>
Est situs, abscedunt. Post haec remoratus in urbe<br>
Per tempus modicum repetit Maniacus Idruntum:<br>
Rursus et Argirous nec non Teodorus, at iste<br>
Milite cum multo, cum multis classibus ille,<br>
Imperii iussu properare paratus in ipsum,<br>
Hostilem quatiunt varia formidine mentem:<br>
Et titubans animo, nunc huc, nunc fluctuat illuc.<br>
Urbe metu tandem nimio prodire coactus,<br>
Rupibus incisis iuxta maris alta locavit<br>
Difficili sua castra loco, qua pervius ulli<br>
Non aditus fieret, scopulis haerere carinas<br>
Impositas gradibus faciens. Ut pacificato<br>
Aequore transiret, quasdam, quas aequora credit<br>
Perturbasse magas, cruciat, succendit et igni;<br>
Necdum sedatis tranquillo tempore prorsus<br>
Fluctibus aequoreis, naves petit et mare transit.<br>
Transitus ille tamen misero nil profuit illi:<br>
Occurrente quidem Monomachi milite stratus<br>
Occidit, et scelerum persolvit corpore poenas.
</p>

<p>
Explicit liber primus
</p>

<p class=border></P>

<p>
INCIPIT SECUNDUS
</p>

<p>
Argirous, Latii dimoto finibus hoste,<br>
Vadit Idrontinam multis comitatus ad urbem.<br>
Traditur urbs illi, cives hoc principe gaudent.<br>
Hinc Barum repetens Gallos permittit abire.<br>
Illi Gaimario vadunt servire Salernum.<br>
Gaimarius princeps confisus viribus horum,<br>
Hos secum Barum deducit et obsidet illud.<br>
Imperat Argiroo sibi pareat, urbe relicta<br>
Transeat ad Graecos. Monitis parere monentis<br>
Abnuit Argirous: confligere non tamen audens<br>
Invalidus pugnae se custodivit in urbe.<br>
Depopulans agros et amoena novalia Bari,<br>
Moenia Gaimarius propriae repedavit ad urbis.<br>
Constantinus, eo qui tempore iura regebat<br>
Imperii, mandat, properet quantocius ad se<br>
Argirous. Iussis favet imperialibus ille.<br>
Aequoris Adriaci transvectus fluctibus, urbem<br>
Appetit imperii. Placidus, qui praesidet urbi,<br>
Suscipit egressum, magnis et honoribus illum<br>
Promovet. Interea populus quem rexerat ipse,<br>
Pars comiti Petro, pars est sociata Drogoni<br>
Tancredi genito: modico quia vixerat eius<br>
Tempore germanus, vir ferrea dictus habere<br>
Brachia Guilermus, cui vivere si licuisset,<br>
Nemo poeta suas posset depromere laudes,<br>
Tanta fuit probitas animi, tam vivida virtus.<br>
Umfredum totus cum fratre Drogone tremebat<br>
Italiae populus, quamvis tunc temporis esset<br>
Ditior his Petrus consanguinitate propinquus.<br>
Edidit hic Andrum, fabricavit et inde Coretum,<br>
Buxilias, Barolum maris aedificavit in oris.<br>
Fama super comites alios excreverat huius.<br>
Sed comes Unfredus cum fratre Drogone superbam<br>
Deponunt mentem, quia dum certamen inire<br>
His parat, infelix felicia tempora perdens<br>
Vincitur et capitur. Curru fortuna rotato<br>
Tancredi natos sublimes reddere coepit.<br>
Imperii rector scrutatur praememoratus<br>
Argiroum, Gallos depellere qualiter oris<br>
Italiae valeat, neque vi iam posse fugari<br>
Comperit. Ergo alios molitur adire paratus<br>
Consilii, quia quos fortes ad arma, nec armis<br>
Vincendos novit, promissis fallere sperat.<br>
Audit enim quia gens semper Normannica prona<br>
Est ad avaritiam; plus, qui plus praebet, amatur.<br>
Traditur Argiroo portanda pecunia multa,<br>
Argenti multum pretiosaque vestis et aurum,<br>
Ut sic Normanni fallantur, et egredientes<br>
Finibus Hesperiae, propere mare transgrediantur,<br>
Magna sub imperii famulamine promerituIi.<br>
Imperat hic etiam, quod si trandre negarent,<br>
Haec aliis, illis quae danda fuere, darentur,<br>
Opprimeret quorum gravis infestatio Gallos.<br>
Paruit Argirous; loca transt ad Apula iussus;<br>
Francorum comites vocat, et se magna daturum<br>
Munera promittit, si transgrediantur ad Argos,<br>
Dimisso Latio, grave qui certamen habebant<br>
Cum Persis, et eos inrans promittit ab illo<br>
Qui regit impenum gratater suscipiendos,<br>
Et magnis opibus ditandos affore spondit.<br>
Callida Graecorum promissio calliditatem<br>
Non latuit gentis Latium superare volentis,<br>
Et dimissuros loca se non Apula dicunt<br>
Dum conquirantur, nisi forte potentior illis<br>
Turba superveniens depellat et opprimat illos.<br>
Vir Leo mirificus hac tempestate regebat<br>
Romanam sedem. Tanti gens Appula papae<br>
Audit ut adventum, varias deferre querelas<br>
Coepit, et accusat diverso crimine Gallos,<br>
Veris commiscens fallacia Nuntia mittit<br>
Argirous papae, precibusque frequentibus illum<br>
Obsecrat Italiam quod libertate carentem<br>
Liberet, ac populum discedere cogat iniquum,<br>
Cuius pressa iugo pessumdatur Apula tellus.<br>
Hoc Normannorum Drogo Guaimariusque priores<br>
Tempore defuncti fuerant, a civibus alter<br>
Et consanguineis occisus fraude Salerni,<br>
Alter ab indigenis, nimium quia credulus illis,<br>
Montilari caesus. Se gens rectore carentem<br>
Gallica conqueritur. Papae tamen obvia verlit<br>
Cum quantis equitum valuit peditumque catervis.<br>
Advenisse quidem Latii cum milite multo<br>
Audierant papam, comitantibus hunc Alemannis<br>
Innumeris et Teutonicis, ad bella paratum.<br>
Nonnanni licet insignes fulgentibus armis,<br>
Agminibus tantis visis obstare timentes,<br>
Legatos mittunt, qui pacis foedera poscant,<br>
Quique rogent papam, placidus famulamen eorum<br>
Suscipiat: sese papae parere paratos<br>
Omnes testantur, non hunc offendere velle,<br>
At quaesitorum cognoscere munus ab ipso:<br>
Si placet, hunc dominum poscunt sibi seque fideles.<br>
Teutonici, quia caesaries et forma decoros<br>
Fecerat egregie proceri corporis illos,<br>
Corpora derident Normanica, quae breviora<br>
Esse videbantur, nec eorum nuntia curant,<br>
Utpote nec numero populi nec viribus aequi.<br>
Conveniunt papam verbis animoque superbi: <br>
&#171; Praecipe Normannis Italas dimittere terras<br>
Abiectis armis, patriosque revisere fines.<br>
Quod si noluerint, nec foedera pacis ab ipsis<br>
Suscipias volumus, nec eorum nuntia cures.<br>
Nondum sunt gladios experti Teutonicorum.<br>
Intereant gladiis, aut compellantur abire,<br>
Invitique solum, quod nolunt sponte, relinquant &#187;.<br>
Papa licet tumidis varia ratione renitens,<br>
Non animos gentis potuit sedare superbae.<br>
Spem dabat his Italae fex indignissima gentis,<br>
Gens Marchana, probis digne reprobata Latinis:<br>
Cum plures Itali magna virtute redundent,<br>
His erat irmatus pavor et fuga luxuriesque.<br>
Teutonici populi non copia magna videtur.<br>
Turbati redeunt Normanni pace negata,<br>
Atque Alemannorum responsa tumentia pandunt.<br>
Tempus erat iam triticeis confine metendis<br>
Frugibus; at virides nondum legere maniplos<br>
Agricolae, quos Francigenae, quia pane carebant,<br>
Igni torrebant, et vescebantur adustis.<br>
Talem degebant ob castra rebellia vitam<br>
Undique Teutonicis famulantia, nec sibi quidquam<br>
Dantia corporeae vitae quod postulat usus.
</p>

<p>
Frater defuncto qui fratre Drogone supestes<br>
Estitit Unfredus procerum de Francigenarum<br>
Unus habebatur maioribus, inde Richardus<br>
Aversa paulo ante comes delectus in urbe.<br>
Paulisperque suos fratres erat ante secutus<br>
Robertus, qui magnanima virtute priores<br>
Transcendit fratres: hic bello interfuit illi<br>
Cognomen Guiscardus erat, quia calliditatis<br>
Non Cicero tantae fuit aut versutus Ulixes.<br>
Inter eos aderant Petrus et Galterus Amici<br>
Insignis soboles, simul Aureolanus, Ubertus<br>
Muscaque Rainaldus, comes Hugo, comesque Girardus;<br>
Hic Beneventanis praelatus, at hi Thelesinis.<br>
Hos Bovianensis comitis comitata Radulfi<br>
Est virtus et consilio pollentis et armis.<br>
Vix proceres istos equites ter mille sequuntur,<br>
Et pauci pedites. Triduo quia panis egentes<br>
Anna petunt, cuncti magis ut moriantur honeste<br>
Bellando cupiunt, quam corpora tanta virorum<br>
Opprimat esuries inhonestae funere mortis.<br>
Gens Alemannorum stipata satellite multo,<br>
Longobardorum frustra confisa fugacis<br>
Auxilio turbae, Normannos terga daturos<br>
Credebat primis conflictibus aut perimendos.<br>
At non in numero, nec equis, nec gente, nec armis,<br>
Sed cui de coelo datur, est victoria belli.<br>
Inter Teutonicos Normannorumque catervas<br>
Collis erat medius. Gens innumerabilis illis<br>
Appula, Balbensis, Campanica, Marsa, Thetensis,<br>
Venerat auxilio. Guarnerus Teutonicorum<br>
Albertusque duces non adduxere Suevos<br>
Plus septingentos. Haec gens animosa feroces<br>
Fert animos, sed equos adeo non ducere cauta.<br>
Ictibus illorum, quam lancea, plus valet ensis<br>
Nam nec equus docte manibus giratur eorum,<br>
Nec validos ictus dat lancea, praeminet ensis.<br>
Sunt etenim longi specialiter et peracuti<br>
Illorum gladii; percussum a vertice corpus<br>
Scindere saepe solent, et firmo stant pede, postquam<br>
Deponuntur equis. Potius certando perire,<br>
Quam dare terga volunt. magis hoc sunt marte timendi,<br>
Quam dum sunt equites: tanta est audacia gentis.<br>
Italiae populo, qui se sociaverat illis,<br>
Germani comites praesunt Trasmundus et Atto,<br>
Et Burrellina generosa propagine proles.<br>
Hi simul ad bellum properant, Campique Marini<br>
Accola Malfredus, Molinensisque Rodulfi<br>
Rofredus socer &#151; huius castrum Gardia nomen &#151;<br>
Et plures alii, quorum non nomina novi.<br>
Huc quoque Romani, Samnites et Capuani<br>
Auxilium mittunt, nec opes Ancona negavit.<br>
Huc Spoletini, simul accessere Sabini,<br>
Huc quoque Firmani: non evalet enumerari<br>
Carminibus nostris quam multus venerit hostis,<br>
Francigenae gentis nomen delere laborans.<br>
Hi cum Teutonicis ad ripam fluminis omnes<br>
Nomine Fertorii tentoria fixca locarant.<br>
Proxima nomen habens erat urbs a civibus ipsis.
</p>

<p>
Postquam Normanni pacisque fugaeque negatam<br>
Spem sibi cognoscunt, nil quo fugiatur habentes,<br>
Collem conscendunt, ut castra hostilia spectent.<br>
Spectatis castris armantur, et agmine dextro<br>
Aversauorum comitem statuere Ricardum,<br>
Qui Longobardos adeat. Prior hunc comitatur<br>
Clara cohors equitum, mediaeque cohortis agendae<br>
Unfredus contra fortes ad bella Suevos<br>
Eligitur ductor. Cornu servare sinistram<br>
Robertus frater Calabra cum gente iubetur,<br>
Ut succurrendum cum viderit esse, paratus<br>
Ausilio properet sociis, viresque reformet.<br>
Teutonici dextrum contra duo cormia cornu<br>
Armarant. Itali simul omnes conglomerati,<br>
Parte alia stabant: etenim certamine belli<br>
Non aptare suas acies recto ordine norant.<br>
Hos contra coepit prior arma movere Ricardus,<br>
Et petit audacter. Non sustinuere petentem<br>
Viribus aversis Itali; tremor arripit omnes,<br>
Inque fugam versi per plana, per ardua, cursim<br>
Diffugiunt; multos cogit subcombere stratos<br>
Impetus ipse fugae; iaculis caeduntur et ense.<br>
Qualiter aerias; ubi convenere, palumbes,<br>
Dum petit accipiter, fugitivo summa volatu<br>
Et scopulosa facit celsi iuga quaerere montis;<br>
Quas tamen ipse capit, non possunt amplius ullum<br>
Quaerere confugium: sic dantes terga Ricardus.<br>
Diffugiunt Itali, sed quos capit ipse, vel ipsi<br>
Haerentes socii, fuga nil iuvat. Occidit illuc<br>
Plurima gens Latii bello, pars maxima fugit.<br>
Unfredi contra non segnis ad arma Suevi<br>
Bella parant aciem; telis prior eminus illos<br>
Appetit Unfredus, telis hostilibus ipse<br>
Rursus et appetitur; tandem concurrit uterque<br>
Ad gladios populus, mirabilis ictus utrimque<br>
Fit gladiis; illic humanum a vertice corpus<br>
Vidisses et equos hominis cum corpore caesos.
</p>

<p>
Postquam Robertus fratri tam conspicit hostes<br>
Acriter instantes, et ei nullatenus ullo<br>
Cedere velle modo, comitis comitante Girardi<br>
Praeditus auxilio, Calabrisque sequentibus illum,<br>
Quos conducendi fuerat sibi tradita cura,<br>
Irruit audacter medios animosus in hostes.<br>
Cuspide perforat hos, gladio detruncat et illos;<br>
Et validis manibus horrendos incutit ictus;<br>
Pugnat utraque manu, nec lancea cassa, nec ensis<br>
Cassus erat, quocumque manum deducere vellet.<br>
Ter deiectus equo, ter viribus ipse resumptis,<br>
Maior in arma redit; stimulos furor ipse ministrat.<br>
Ut leo, cum frendens animalia forte minora<br>
Acriter invadit, si quid reperire quod obstet<br>
Coeperit, insanit, magis et maioribus ira<br>
Accensa stimulat; nil iam dimittit inultum;<br>
Hoc trahit, hoc mandit, quod mandi posse negatur<br>
Dissipat, affligens pecus exitialiter omne:<br>
Taliter obstantes diversa caede Suevos<br>
Caedere non cessat Robertus; et hos pede truncat,<br>
Et manibus quosdam; caput huic cum corpore caedit;<br>
Illius ventrem cum pectore dissecat, huius<br>
Transadigit costas absciso vertice; magna<br>
Corpora corporibus truncata non affore tantum<br>
Corporibus magnis, qua saepe minora redundant.<br>
Nullus in hoc bella, sicut post bella probatum est,<br>
Victor vel victus tam magnos edidit ictus.<br>
Patrata rediens ingenti caede Ricardus<br>
Ausoniae gentis, cuius pars altera fugit,<br>
Altera pars gladiis et cuspide caesa remansit,<br>
Dum sic Teutonicos sociis obstare videret,<br>
Proh dolor &#187; exclamat, &#171; quam credebamus adesse<br>
Finito bello, nondum victoria finem<br>
Obtinet! &#187;; et medios ruit incunctanter in hostes.<br>
Hi, quia spes iam nulla fugae, spes nulla salutis,<br>
Acnus obsistunt; sed nil obsistere prodest,<br>
Tot circumveniunt. Acies praeclara Ricardi<br>
Addita victoris, magnae fit causa ruinae<br>
Hostibus, et miseri diversis interimuntur<br>
Caedibus, et tanta superest de gente nec unus.
</p>

<p>
Exitus hic belli papam moeroribus implet,<br>
Afflictusque grari luctu confugit ad urbem.<br>
Sed cives papam non excepere decenter,<br>
Normanis veriti grave ne victoribus esset.<br>
Hunc genibus flexis Normannica gens veneratur<br>
Deposcens veniam. Curvatos papa benigne<br>
Suscipit, oscula dant pedibus communiter omnes.<br>
Vocibus ille piis hos admonet ac benedicit,<br>
Conquestusque nimis, quia pacis spreta fuere<br>
Nuncia, defunctis lacrimans pro fratribus orat.
</p>

<p>
Audito tantae successu prosperitatis<br>
Normannis habitae, non sollicitudine parva<br>
Angitur Argirous; nec enim, vel fraude, vel armis<br>
Posse sibi peragi videt imperalia iussa,<br>
Ut Francos Latio moneat vel cogat abire.<br>
Copia tanta quidem, quibus hi non marte repugnent,<br>
Nec erat Argiroo, nec eos promissa movere<br>
Ut fines alios peterent, vel dona valebant.<br>
Hoc meditans Bari dimissa transfretat urbe.<br>
Ad dominum rediit, populi responsa ferocis<br>
Ordine cuncta refert et belli gesta recentis<br>
Contra Teutonicos. Iam Constantinus amare<br>
Desinit Argiroum, nec, ut ante solebat haberi,<br>
Est iam consilii comes intimus imperialis.<br>
Exilium passus, longo post tempore vitam<br>
Degit in aerumnis, et corporis anxietate<br>
Vesatus misere vitam finisse refertur.<br>
Crescit Normannis animus victoribus ingens,<br>
Iamque rebellis eis urbs Appula nulla remansit.<br>
Omnes se dedunt aut vectigalia solvunt.<br>
Tune comes Unfredus fraterni funeris ultor,<br>
Funesto cunctos fuerant qui participati<br>
Consilio punit; hos truncat, perfodit illos,<br>
Multos suspendit; memorata morte Drogonis,<br>
Parcere vult nulli; iacet alto pectore fixus<br>
Fraternae mortis succensus fornite moeror,<br>
Omnibus horrendus. Multas sibi subdidit urbes:<br>
Solvere Troiam comiti coepere tributum;<br>
Hunc et Barini, Tranenses et Venusini,
</p>

<p>
Cives Ydrunti famulantur et urbs Acernnti.<br>
Roberto fratri Calabras adquirere terras<br>
Concedit. Iuvenis patiens erat iste laboris,<br>
Vir prudens et habens ad quaeque negotia promtas<br>
Esercenda manus Robertus et ingeniosus,<br>
Semper celsa petens, et laudis amans et honoris.<br>
Si contingebat sibi palma vel arte vel armis,<br>
Aeque ducebat, quia quod violentia saepe<br>
Non explere potest, esplet versutia mentis.<br>
Clarus in eloquto dabat hic responsa repente<br>
Optima consultus; si quis quaerebat ab illo<br>
Consilium, sapienter ei dare noverat illud.<br>
Hic sibi concesso Calabrorum munere gaudet.<br>
Secum nonnullos equites collegerat ante,<br>
Qua poterat, sed praecipue regionibus illis<br>
Multiplicem praedam peragens, quas frater habebat.<br>
Quodque capi poterat dum dividit omnibus aeque,<br>
Omnes sunt cari sibi, carus et omnibus ipse.<br>
Captus ab Unfredo secum prandente, volebat  <br>
In fratrem gladio consurgere, sed Gocelinus<br>
Comprensum manibus tenuit; custodibus inde<br>
Traditur, et multa non tempestate retentum<br>
Dimisit frater, Calabrae regionis et urbes<br>
Castraque concessit, equitum suffragia praebens.<br>
Ille capessundae cupidus telluris, amorem<br>
Omnibus ostentat; non plus affabilis illo<br>
Aut humilis quisquam studuit dominator haberi.<br>
Undique gens clarum Normannica nomen habebat;<br>
At non experti virtutem nominis huius,<br>
Terrentur Calabri tanta feritate repleti<br>
Ad ducis ingressum. Robertus milite fultus<br>
Non modico, praedas; incendia iussit ubique<br>
Terrarum fieri quas appetit et spoliari,<br>
Quodque metum incutiat cultoribus omne patrari.<br>
Militibus remorans dimissis fratris abire<br>
Non multo Calabros, sed atroci milite vexat.<br>
Qui cum discedens huc praedabundus et illuc<br>
Non aliquod castrum posset captare vel urbem,<br>
Arte locum quendam molitur adire; sed eius<br>
Difficilis conscensus erat, quia plurimus huius<br>
Accola, grex habitans etiam monasticus illic,<br>
Non alienigenam quemvis intrare sinebant.<br>
Utile figmentum versutus adinvenit, atque<br>
Mandat defunctum quod quemlibet esse suorum<br>
Gens sua testetur. Qui cum, quasi mortuus, esset<br>
Impositus feretro, pannusque obducere cera<br>
Illitus hunc facie iussus latitante fuisset,<br>
Ut Normannorum velare cadavera mos est,<br>
Conduntur feretro sub tergo corporis enses;<br>
Ad monasterii subhumandum limina corpus<br>
Fertur, et ignaros fraudis quos fallere vivi<br>
Non poterant homines, defuncti fictio fallit.<br>
Dumque videretur simplex modus exequiarum,<br>
Erigitur subito qui credebatur humandus;<br>
Evaginatis comitantes ensibus illum<br>
Invasere loci deceptos arte colonos.<br>
Quid facerent stolidi? Nec se defendere possunt,<br>
Quo fugiant nec habent; omnes capiuntur; et illic<br>
Praesidium castri primum, Roberte, locasti.<br>
Non monasterii tamen est eversio facta,<br>
Non extirpatus grex est monasticus inde.<br>
Agmina magna legens castro Robertus in illo,<br>
Carior esse suis coepit, quia strenuus armis<br>
Consilioque sagax. Comes hac regione vocatus<br>
Est et ab his habitus praesertim quos comitati<br>
Sunt equites aliquot: Torstenus dicitur unus,<br>
Alter Arenga, valensque gerenda ad bella Rogerus.<br>
His sibi concessae quaedam dedit oppida terrae.
</p>

<p>
Appulus hoc princeps infirmans tempore mandat<br>
Unfredus fratri, veniat velociter ad se.<br>
Robertus properat; fratrem dum conspicit aegrum<br>
Compatiens plorat. Solatia magna dat aegro<br>
Adventus fratris, deposcit et advenientem,<br>
Rector terrarum sit eo moriente suarum,<br>
Et geniti tutor puerilis, quem vetat aetas<br>
Rectorem fieri. Frater favet anxius illi,<br>
Et se facturum quae praecipit omnia dicit.<br>
Non infirma valens iam reddere membra saluti<br>
Interit Unfridus. Lacrimans Apulia tota<br>
Flet patiis interitum; patriae pater ille benignus<br>
Hanc placide rexit; vitam decoravit honestas.<br>
Non studuit populum vexare tirannide dira;<br>
Iusticiamque colens, quam laedere, parcere multis<br>
Maluit offensis. Fratres prope praememoratos<br>
Est monasterii Venusini sede sepultus.
</p>

<p>
Funeris obsequiis Robertus rite peractis<br>
Ad Calabros rediit. Cariati protinus urbem<br>
Obsidet, hac capta reliquas ut terreat urbes.<br>
Interea papae Nicholai forte secundi<br>
Comperit adventum; dimittitur obsidione<br>
Plurima pars equitum, comitatur pars minor illum.<br>
Melfia suscipit hunc; et ibi susceptus honore<br>
Magno papa fuit. Hic ecclesiastica propter<br>
Ad partes illas tractanda negotia venit.<br>
Namque sacerdotes, levitae, clericus omnis<br>
Hac regione palam se coniugio sociabant.<br>
Concilium celebrans ibi papa, faventibus illi<br>
Praesulibus centum ius ad sinodale vocatis,<br>
Ferre sacerdotes monet altarisque ministros<br>
Arma pudicitiae; vocat hos, et praecipit esse<br>
Aecclesiae sponsos, quia non est iure sacerdos<br>
Luxuriae cultor. Sic extirpavit ab illis<br>
Partibus uxores omnino presbiterorum,<br>
Spretores minitans anathemate percutiendos.<br>
Finita sinodo, multorum papa rogatu<br>
Robertum donat Nicholaus honore ducali.<br>
Hic comitum solus concesso iure ducatus<br>
Est papae factus iurando iure fidelis.<br>
Unde sibi Calaber concessus et Appulus omnis<br>
Est locus, et Latio patriae dominatio gentis.<br>
Romam papa redit, cum magno dux equitatu<br>
Obsessum repetit Cariatum, quo sibi fida<br>
Maxima pars equitum dimissa remanserat ante.<br>
Gens Cariatensis, duce perturbata reverso,<br>
Non obstare valens, illi se dedit et urbem.<br>
Prima ducem vocat hunc gens ista, ducemque salutat<br>
Partibus in Calabris. Hinc ad loca caetera transit.<br>
Tunc Rossana potens, Cossentia fortis in armis,<br>
Tunc quoque dives opum Geratia subditur illi,<br>
Et subiecta illi fit pene Calabria tota.<br>
Cumque potentatus coepisset crescere nomen<br>
Virtutisque suae, legatos mittere coepit,
</p>

<p>
Qui sua deferrent generoso verba Gisulfo<br>
Guaimarii genito, germanae nobile poscens<br>
Coniugium, quia coniugio tunc ipse carebat,<br>
Prima coniuge pro consanguinitate repulsa,<br>
De qua natus erat Buamondus strenua proles,<br>
Insignis nimia virtute potensque futurus.<br>
Primo Roberti sprevit mandata Gisulfus,<br>
Non quod maiori posset vel nobiliori<br>
Consociare viro germanam, sed quia Galli<br>
Esse videbantur gens effera, barbara, dira,<br>
Mentis inhumanae, primaeque repulsio facta<br>
Coniugis alterius producit tempora dandae.<br>
Assentit tandem princeps, natuque priorem<br>
Tradit in uxorem tibi, dux Roberte, sororem.<br>
Gattelcrima minor, haec Sichelgata vocatur.<br>
Nubsit Iordani post Gaitelcrima nepoti,<br>
Qui Capuae princeps utriusque ducisque patrisque<br>
Virtutes animi virtutibus aequiparavit.<br>
Coniugio ducto tam magnae nobilitatis,<br>
Augeri coepit Roberti nobile nomen,<br>
Et gens, quae quondam servire coacta solebat,<br>
Obsequio solvit iam debita iuris aviti.<br>
Nam proavis et avis subiectam coniugis huius<br>
Noverat Italiam gens Longobarda fuisse.<br>
Edidit haec pueros sibi tres et quinque puellas,<br>
Egregiam sobolem sexus utriusque futuram.<br>
Gloria Roberti, quae tanta augmenta subire<br>
Coeperat, invidiam, laus unde adhibenda fuisset,<br>
Non modicam adquirit: quia dum virtutibus eius<br>
Invidere viri comites a plebe vocati<br>
Qui numero bis sex fuerant, communiter illum<br>
Morti tradendum coniuravere dolose,<br>
Tempus ad hoc aptum fieri cum forte viderent.<br>
Horum Gosfridus, Gocelinus et Abagelardus,<br>
Filius Unfredi, sibi iura paterna reposcens,<br>
Praecipui fuerant auctores consiliorum.<br>
Dux igitur postquam sibi coniuratio nota<br>
Facta fuit comitum, bellum molitur, in omnes<br>
Acriter exarsit; capit hos, et proiicit illos,<br>
Afflixit variis quorumdam corpora poenis.<br>
Iratum metuens fugit Gocelinus ad Argos.<br>
Pelusii montis castrum pavefactus adire<br>
Gosfridus properat; dux quod non evalet armis<br>
Arte capit castrum; promissis decipit huius<br>
Custodem castri Godefridum, dans sibi quaedam,<br>
Pluraque pollicitus castrumque valentius illo.<br>
Pelusii montis dominatio non Godefridi<br>
Ex toto fuerat; mediam concesserat illi<br>
Gosfridus partem. Sed dux quia nobilioris<br>
Castelli totum promiserat huic dominatum,<br>
Scilicet Oiani, solus cupiens dominari,<br>
Mandat Roberto desistat ab obsidione,<br>
Dissimulans reditum; sed mos ut norit abesse<br>
Gosfridum, redeat, castrum securus et intret<br>
Clavibus acceptis, Oianum conferat illi.<br>
Hac illi castrum Godefredus tradidit arte;<br>
Accipit Oianum; sed quis post crederet illi?<br>
Traditor est Latii populo vocitatus ab omni.<br>
Sic ducis astuti prudentia, quod superare<br>
Non armis potuit, superavit saepius arte.<br>
Hostibus edomitis et captis undique castris,<br>
Contra Barensem populum parat obsidionem.
</p>

<p>
Appula nulla erat urbs, quam non opulentia Bari<br>
Vinceret. Hanc opibus ditatam, robore plenam,<br>
Obsidet, ut victis tantae primatibus urbis,<br>
Nondum subiectas repleat terrore minores.<br>
Urbibus illa quidem, quas continet Appula tellus,<br>
Maior habebatur. Dux munit milite castra,<br>
Atque replet Calabris advectis navibus aequor.<br>
Imperii sancti cives suffragia poscunt;<br>
Qui coniurati fuerant cum civibus illuc<br>
Legstos mittunt; simul imperiale iuvamen<br>
Omnes deposcunt. Dux mandat civibus, aedes<br>
Argiroi sibi dent, quas noverat editiores<br>
Contiguis domibus; quas si conscendit adeptus,<br>
Urbem Robertus totam sibi subdere sperat.<br>
Barenses austera duci responsa dederunt.<br>
Ille repugnantes obpugnat fortiter urbis<br>
Indigenas validos, non ad certamina segnes;<br>
Ad portarum aditus crates prudenter adorsus,<br>
Sub quibus armatos obstantibus insidiantes<br>
Ordinat, et turrim fabricat, quae lignea muris<br>
Prominet; ac iuxta de quaque petraria parte<br>
Ponitur, adiuncto muros quo evertere possit<br>
Diversi generis tormento. Nec minus urbem<br>
Cives defendunt; non intra moenia clausi,<br>
Cum duce pugnantes astant pro moenibus urbis.<br>
Hos pugnando fugant, prosternunt ictibus illos;<br>
Ut mos est belli, fugat hostis et hoste fugatur,<br>
Et petit et petitur, repetens ferit et referitur.<br>
Ut duo cum certant productis dentibus apri,<br>
Alter ab alterius perfunditur ore saliva<br>
Dentes exacuens, ut acutos perferat ictus,<br>
Ictibus et validis feriunt sua terga vicissim;<br>
Nunc pede, nunc costis laeduntur; uterque resistit<br>
Acriter, et neuter vult cedere, saucia donec<br>
Membra fatigatum fusis clamoribus aprum<br>
Velle subire fugam doceant, victusque recedat.<br>
Acriter insistunt Normanni, nec minus acres<br>
Obsistunt cives, diversaque machina muris<br>
Additur, eversis ut moenibus urbis apertae<br>
Normannis aditus pateat, quem clausa negabat
</p>

<p>
Undique septa mari, quod non est insula, terrae<br>
Exiguae diodus. Ex hac tentoria parte<br>
Fixa ducis fuerant. Obiectis navibus aequor<br>
Parte replens alia, naves prodire vetabat<br>
Barinas, portumque suis pontemque paravit,<br>
Atque super pontem posito munimine turris,<br>
Urbanis nusquam prodire licebat ab urbe,<br>
Tutaque servabat classis normannica portum.<br>
At cives turrim capiunt, et maxima pontis<br>
Aequorei cecidit pars, evertentibus illis.
</p>

<p>
Urbem Barenses terraque marique tuentur.<br>
Post, ubi Robertus desperat moenia Bari<br>
Posse capi pugna, coepit promittere multa<br>
Nobilibus patriae, quorum pollebat in urbe<br>
Nobilitas potius, quorumque potentia maior.<br>
Et sic allectis maioribus, alliciendos<br>
Promissis credit fore muneribusque minores;<br>
Saepe minas faciens, ut civibus incuteretur<br>
Terror, omnimodis pro deditione laborat<br>
Urbis, cuius erat capiendae magna libido.<br>
Venturum auxilio Gocelinum fama ferebat<br>
Multis imperii cum navibus. Ad capiendum<br>
Esploratores posuit dux callidus illum.<br>
Praetor erat Stephanus Barensibus imperiali<br>
Traditus edicto, cognomen cui Pateranus,<br>
Vir probus et largus, studio laudabilis omni,<br>
Praeter quod tanti studuit ducis edere mortem.<br>
Miles erat Bari, cui dedecus a duce quondam<br>
Illatum fuerat grave, partibus ex alienis,<br>
Promtus ad omne malum, levis, iracundus et audax.<br>
Castra ducis Stephanus monet hunc sollerter adire,<br>
Incautumque ducem nocturno tempore morti<br>
Tradere letiferi percussum cuspide conti,<br>
Pollicitus multum, si dux occumberet, auri.<br>
Dedecoris memor illati cupidusque lucrandi,<br>
Miles abit noctu, circumspicit undique castra;<br>
Nil obstare videt; Roberti pervenit usque<br>
Ad ducis hospitium, quod culmo texerat ipse,<br>
Frondibus et sepsit, fieret quo frigore tutus<br>
Temporis hyberni. Coenatum vespere facto<br>
Venerat. Explorat ducis ille sedile sedentis<br>
Ad coenam, mediis et contum frondibus illam<br>
Intulit in partem, qua sederat ille; sed ori<br>
Flegmatis ubertas superaddita fecerat illum<br>
Sub mensa curvare caput: locus unde repertus<br>
Est conto vacuus, cassos et pertulit ictus.<br>
Ille redit fugiens. It totam fama per urbem<br>
Occubuisse ducem. Cives laetantur, et omnis<br>
Congaudens populus clamorem tollit ad astra.<br>
Hi dum clamarent, dux advenit, atque salutis<br>
Ipse suae testis, clamores fundere frustra<br>
Civibus exclamat. Clamantis vocibus huius<br>
Auditis, clamor cessavit, laetitiaeque<br>
Finis verborum datus est cum fine suorum.
</p>

<p>
Explicit Liber Secundus.
</p>

<p class=border></P>

<p>
INCIPIT TERTIUS
</p>

<p>
Interea Michael Romani iura regebat<br>
Imperii cum fratre suo, qui nomine dictus<br>
Constantinus erat: quorum dominatio Graecis<br>
Perniciosa fuit, quia bellis otia semper<br>
Postpositis studuere sequi, luxusque dolosi<br>
Illecebris captos foedarat inertia turpis.<br>
Horum temporibus Turchos orientis ab oris<br>
Egressos fugit gens territa cristicolarum,<br>
Qui Romaniae loca deliciosa colebant.<br>
Maxima pars horum ruit iuterfecta nefandis<br>
Turchorum gladiis, et captis urbibus omnis<br>
Subditus his populus dans vectigalia servit.<br>
Hos contra nullos equites ignavia misit<br>
Rectorum: quare decreto nupta senatus<br>
Est equiti egregio Romano mater eorum,<br>
Pectus amans plus quam genus Eudochia mariti.<br>
Diogenes cognomen erat, quia barba bifurcis.<br>
Is regimen subiens sibi quaeque negotia belli,<br>
Otia privignis elegit, inire paratus<br>
Cum Persis bellum miseros populantibus Argos.<br>
Est belli variis eventibus usus in illos.<br>
Saepe quidem victor Persas bellando fugavit,<br>
Saepe pari populus fortuna pugnat uterque.<br>
Postremo comites dum dirigit ipse tuendis<br>
Urbibus innumeros, quarum famulatus ad ipsum<br>
Transierat fama probitatis ubique probatae,<br>
Castris cum paucis melioribus ipse remansit:<br>
Multus Persarum populus cum rege repente<br>
Illum cumclausit, disrumpere castra laborans.<br>
Proelia commuttunt immania, dum capiendis<br>
Imperii castris inhiant. Primo atque secundo<br>
Depulsi cedunt bello. Prudentia tandem<br>
Anxia Romani, desperans castra tueri,
</p>

<p>
Quam sibi plus hominum vitae studiosa suorum,<br>
Quos graviter fessos belloque fameque videbat,<br>
Praecipit ut quicquid castris inerat solidorum,<br>
Omnis vestitus pretiosus, et omnia vasa
</p>

<p>
Auri aut argenti, castris spargenda ferantur:<br>
Ut si contigerit Turchis irrumpere castra,<br>
Horum prospectu desistant laedere Graecos.
</p>

<p>
Invitam&#151;profugis collecta pecunia servis&#151;<br>
Insomnem Danu coguntur ducere noctem.<br>
Adveniente die venit innumerabilis ille
</p>

<p>
Persarum populus, circumdans undique castra.<br>
Undique tela volant; circumtegit aera totum
</p>

<p>
Grando sagittarum; non ferre valentibus Argis,<br>
Irrumpunt Thurci; munitio rumpitur omnis.<br>
Sed plures praedae quam militibus feriendis<br>
Intenti Persae faciunt evadere multos.
</p>

<p>
Indiciis aquilae, quae plus dabat omnibus armis<br>
Aurea conspicuum loricae innixa nitorem,
</p>

<p>
Graecorum dominus cognoscitur, ense recidens<br>
Hostiles hastas, neque se defendere cessans.<br>
Forte sagitta volans incauti sauciat artus;
</p>

<p>
Sic tandem capitur quadam cum parte suorum.<br>
Direptis castris Romanum Persica ducit
</p>

<p>
Ad sua castra phalanx, et eum statuere sedili<br>
Egregio, iuxta Persarum rege sedente.
</p>

<p>
Rex percunctatur, si forte fuisset ab illo<br>
Captus, quid faceret? Romanus retulit illi:<br>
&#171; Si mihi sive meis ita subiicerere, iuberem<br>
Vel truncare caput, vel te suspendere furcis &#187;.
</p>

<p>
Ille refert facinus numquam sibi tale patrandum,<br>
Sed secum posthac fruiturum pace perhenni,<br>
Quam per legatos iam saepe poposcerat ipse,<br>
Et baptizatam natam pro coniuge nato<br>
Se concessurum, quo sic pax firmior esset.<br>
Foederibus tali firmatis conditione,<br>
Ad sua Romanum dans maxima dona remisit<br>
Persarum rector, captos et reddidit omnes.<br>
Longo terrarum spatio comitatus euntes<br>
Duxit honorifice; ductum permisit abire.
</p>

<p>
Sed non privignis firmatae commoda pacis<br>
Condicio placuit, minus ad tutanda peritis<br>
Agmina Graiorum. Nec enim decernitur ultra<br>
Arcis ad augustae Romanus iura redire.<br>
Hos ubi Diogenes factos sibi comperit hostes,<br>
Auxilio fisus Persarum temptat in illos<br>
Civilis belli varios agitare paratus.<br>
Privigni se non obsistere posse videntes,<br>
Illum conantur seducere pace dolosa.<br>
Ignari fraudis, portantes nuncia pacis,<br>
Bis sex pontifices mittuntur cum Gocelino,<br>
Cuius Romanus totiens expertus amorem,<br>
Non dubitabat ei se credere sicut amico.<br>
Credit Romanus pastoribus et Gocelino,<br>
Securus factus iurando iure fideque<br>
Ut petit ipse data. Misero placet imperialis<br>
Incassum reditus; quia mox ubi pervenit ille<br>
Eracleam, capitur, privatur lumine captus;<br>
Cuius et imperii fuerat tam nobile nomen,<br>
Monachus efficitur. Securi iam duo fratres<br>
Regni tranquillis agitant moderamen habenis.<br>
Non tamen omnino sua restat inulta tirannis;<br>
Namque sibi socios Romani filius addens<br>
Annenios, Persas, terras Orientis eorum<br>
Subtrahit imperio, ferro populatus et igni.<br>
Tempore Persarum gens perfida coepit ab illo<br>
In Romaniam consurgere caede, rapinis.<br>
Imperii nec adhuc redigi sub iura valeret,<br>
Gens nisi Gallorum, quae gente potentior omni<br>
Viribus armorum, nutu stimulata superno,<br>
Hanc libertati superato redderet hoste,<br>
Quae spirante Deo sanctas aperire Sepulcri<br>
Est animata vias longo iam tempore clausas.<br>
Consiliis quorum fuit excaecatio tanti<br>
Perpetrata viri, miseri capiuntur, et aula<br>
Depulsi meritas coguntur solvere poenas.<br>
His, quibus insontem puniri consuluerunt<br>
Puniri sontes vario cruciamine mandant.
</p>

<p>
Nuncius imperio Bari legatus ad Urbem<br>
Supplicat ut miseris iam civibus auxilietur.<br>
Piratis aptae naves ex more parantur,<br>
In quibus efferri frumenta iubentur et arma,<br>
Classe quibus tuta transiri possit ad urbem,<br>
Nautarumque metus pellatur et urbis egestas.<br>
Navibus his iussu praeponitur imperiali,<br>
Quem ducis Italia timor expulerat, Gocelinus,<br>
Exosus fuerat quia coniuratus in ipsum.<br>
Navibus armatis celer advenit, ut tremebundos<br>
Hortetur cives, et erat iam proximus urbi,<br>
Ingressum sperans nocturno tempore tutum:<br>
Cum subito Danaum classi venit obvia classis<br>
Roberti, cuius reparare advenerat hostes.<br>
Nocte ducis pugnam naves iniere libenter,<br>
Esse sibi levius loca cognoscentibus, illis<br>
Certamen gravius, minime quia gnara locorum<br>
Gens erat illa, ratae. Multo superata labore<br>
Postremo capitur Gocelini navis, et ipse<br>
Ante ducem captus deducitur. Altera navis<br>
Mersa fuit Danaum, vix evasere sequentes.
</p>

<p>
Gens Normannorum navalis nescia belli<br>
Hactenus, ut victrix rediit, spem principis auget.<br>
Sentit enim Danaos non tantum civibus urbis<br>
Praesidii ratibus vexisse, quod obsidionem<br>
Impediat; multum simul et novitate triumphi<br>
Aequorei gaudet, securius unde subire<br>
Iam cum Normannis navalia proelia sperat.<br>
Inclusus longo Gocelinus carcere degens<br>
Vitam infelicem, vitae cum fine laborum<br>
Excepit finem, diversa pericula passus.<br>
Tertius obsessa iam venerat annus ab urbe.<br>
Multiplici tandem superatur fessa labore,<br>
Plus tamen esurie. Tunc Argiricius urbis<br>
Primus habebatur: quem dux ubi deditionem<br>
Urbis inire facit, reliquos non ardua cives<br>
Vincere poena fuit; maiores namque minorum<br>
Ad quam corda volunt partem deflectere possunt.<br>
Civibus exhibuit placidum Robertus amorem,<br>
Et quia dilectos, sibi quos allexerat, omnes<br>
Semper habebat, erat dilectus ab omnibus ipse.<br>
Plurima, quae fuerant vel vi subtracta vel astu,<br>
Reddidit urbanis dux, agros, praedia, fundos;<br>
Perdita restituit; nil civibus intulit ipse,<br>
Nil alios permisit eis inferre molestum,<br>
Et circumpositis solitos deferre tributum<br>
Normannis donat iam libertate quieta.<br>
Canitiem Stephani tractare misertus ut hostis<br>
Noluit; immo suae, de qua tractaverat ille,<br>
Oblitus caedis, studet hunc tractare benigne.<br>
Hunc impunitum custodia libera servat<br>
Cum Baro captum, multis mirantibus Argis.<br>
Perque dies aliquot hac victor in urbe moratus,<br>
Mandat cum sumptu Barensibus arma parari,<br>
Ut properent secum, quo se properare videbunt.<br>
Hos cum gente sua Reginam ducit ad urbem.<br>
Piscem fama refert a littore non procul esse<br>
Ftuctibus Adriacis horrendo corpore magnum<br>
Forma incredibili, qualem non viderat ante<br>
Italiae populus, quem verni temporis aura<br>
Propter aquas dulces properare coegerat illuc.<br>
Per varias artes ducis hunc prudentia cepit.<br>
Qui cum delabens in retia funiculosa,<br>
Retibus innexo cuncto cum pondere ferri<br>
Ille maris mersus mersisset ad usque profundum,<br>
A nautis tandem vario iam culmine caesus,<br>
Littore vix tractus, populo spectabile monstrum<br>
Cernitur, inde ducis iussu per frusta secatur:<br>
Unde sibi atque suis longus datur usus edendi,<br>
Et populo Calabris quicumque manebat in oris.<br>
Hoc etiam passim gens Appula participatur.<br>
Os spinae sectum palmorum quatuor orbe<br>
Mensuram obtinuit. Paulo post inde moratus<br>
Dux ibi Robertus Reginam tendit ad urbem.<br>
Dumque moratur ibi, pons est quia conditus unus,<br>
Pons modo Guiscardi totus locus ille vocatur.<br>
Actu Barenses huius praecepta secuti,<br>
Quaeque paranda parat Reginae moenibus urbis.<br>
Dux ibi militibus, sumptu ratibusque paratis,<br>
Transvehitur Siculum multis comitantibus aequor,<br>
Quod licet angustum, tamen est grave praetereundum:<br>
Scilla, Caribdis ibi diversa pericula praebent;<br>
Una rotat naves, illidit et altera saxis.
</p>

<p>
Partibus in Siculis conferta iuvarnina fratris<br>
Iam conquisitis ex magna parte Rogeri<br>
Spem ducis accumulant. Erat hoc aetate Rogerus,<br>
Non virtute minor; nullus de fratribus eius<br>
Quamlibet egregius iniit tam nobile bellum.<br>
Nam contra Siculos divini nominis hostes<br>
Semper pugnavit, sanctam qua vivimus omnes<br>
Exaltare fidem cupiens, operamque iuventus<br>
Hanc sua praecipue coluit, dum digna quietis<br>
Causa suae fieret Siculae subiectio gentis.<br>
Hoc sibi dux socio confisus et agmine multo<br>
Secum deducto non obsidione Panormum<br>
Viucere desperat, Siculis quam nobiliorem<br>
Urbibus audierat. Roberti milite multo<br>
Urbs vallata pavet; muros turresque reformant,<br>
Arma virosque parant, detecta foramina claudunt;<br>
Ponitur et vigilum custodia crebra per urbem.<br>
Dux iubet armatos equites accedere portis,<br>
Ut sic inclusos ad pugnam provocet hostes.<br>
Omne, quod incutiat poenam pariterque laborem,<br>
Civibus inferri versuta potentia mandat.<br>
Procedunt portis Siculi, non stare ferentes,<br>
Egressique foras audaci mente repugnant;<br>
Verum Normannos nequeunt tolerare feroces.<br>
Cultores Christi, dum gens Agarena resistit,<br>
Non perferre valet; fugiunt, nostrique sequuntur,<br>
Multos prosternunt gladiis, et cuspide multos.<br>
Moenibus e summis volat undique missile telum;<br>
Saxaque cum pilis iacientes laedere temptant<br>
Corpora nostrorum. Nostri vi moenibus urbis<br>
Hos impellentes, laeti sua castra requirunt.<br>
Inde Panormenses Affros accire laborant<br>
Auxilio, quorum sibi viribus associatis,<br>
Quod non sunt ausi terra committere bellum,<br>
Commisere mari. Bellantibus hoc elementum<br>
Commodius credunt. Instructis ergo carinis<br>
Exigit ut belli navalis rite paratus,<br>
Proque repellendis saxorum vel iaculorum<br>
Ictibus obtectis rubicundis undique filtris,<br>
Ad pugnam veniunt sub condicione virili,<br>
Ut quo iure viri vel vivant vel moriantur.<br>
Mandat Normannis, Calabris, Barensibus, Argis<br>
Dux a se captis, muniri corpore Christi;<br>
Quo iubet accepto cum sanguine bella subire.<br>
Tali tuta cibo procedit turba fidelis,<br>
Navibus aptatis quo praevaluere paratu.<br>
Perfida gens totum lituis sonituque tubarum<br>
Magnarumque replet vocum clamoribus aequor.<br>
Christicolae contra suffragia sola petentes<br>
Principis aeterni, cuius sunt carne refecti,<br>
Nullo terrentur clangore, sed acriter illis<br>
Obstant, et feriunt quassantque viriliter hostes.<br>
Principio naves Affrae Siculaeque resistunt;<br>
Nutu divino tandem cessere coactae,<br>
Cumque fugam peterent, aliquot capiuntur earum,<br>
Quaedam submersae pereunt, pleraeque frequenti<br>
Remorum ductu vix evasere fugaces.<br>
Dum portum subeunt, mox opposuere cathenas,<br>
Cum quibus aequoreos aditus prohibere solebant.<br>
His etiam fractis, quasdam de navibus horum<br>
Christicolae capiunt, flammis plerasque perurunt.<br>
Dat validas animo ducis haec victoria vires.<br>
Hinc pervadendam solers intentus ad urbem,<br>
Molitur variis conatibus ut capiatur.<br>
Muniri pedites fundis facit atque sagittis;<br>
Armatos equites secum procedere iussit.<br>
Accedunt muro pedites, et moenia saxis<br>
Ac telis quatiunt. Egressus iniquus ab urbe<br>
Obstat eis populus, quem non perferre valentes<br>
Diffugiunt pedites. Quos dux ut cedere vidit<br>
Diffusos campis, legiones protinus omnes<br>
Bella dato signo monet incunctanter adire,<br>
Voce manuque suos sicut dux strenuus hortans.<br>
Paulisper Siculi commixto Marte morati,<br>
Ad ducis aspectum tremefacti terga dederunt.<br>
Dux ferit atque suos hortatur terga ferire<br>
Perversae gentis, nec caedere desinit hostes,<br>
Adversae portas dum perveniatur ad urbis.<br>
Gens comitata ducem diversis sauciat hostem<br>
Vulneribus, quosdam gladiis, et cuspide quosdam,<br>
Multos fundali iactut plerosque sagittis;<br>
Unde supergrediens caesorum corpora, temptat<br>
Cum Siculis portas fugientibus urbis adire,<br>
Ut finem tanto praeberet capta labori.<br>
Sed cives portis adhibent dum claustra seratis,<br>
Non modicam partem foris exclusere suorum.<br>
Impetus hostilis tantis terroribus urbem<br>
Implet, ut exclusos caedi permiserit omnes.<br>
Robertus quamquam longo certamine vidit<br>
Diffisos equites, coeptis insistere poscit.
</p>

<p>
&#171; Virtus vestra, viri, varios experta labores,<br>
Vel modo laudis, ait, vel erit modo digna repulsae.<br>
Urbs inimica Deo, divini nescia cultus,<br>
Subdita daemonibus, veteri spoliata vigore,<br>
Iam quasi fracta tremit. Si vos instare potenter<br>
Viderit, obstandi nullos meditabitur ausus;<br>
At si deficitis, cras viribus haec reparatis<br>
Acrius obstabit. Dum tempus adesse videtis,<br>
Currite! dura capi, Christo miserante, patebit.<br>
Difficilem quemvis facilem facit ipse laborem.<br>
Hoc duce confisi, bellis imponite finem,<br>
Atque invadendam cuncti properemus ad urbem &#187;.<br>
His animat dictis Robertus corda suorum.<br>
Ascensis scalis properant conscendere muros,<br>
Seque voluntati promtos ducis affore spondent.<br>
Sic auriga bonus veloces cedere cursu<br>
Dum cognoscit equos, parcit, patiturque morari;<br>
Inde reformatos reparatis flatibus ire<br>
Coeptum cogit iter, stimulisque frequentibus urget,<br>
Dum cursum peragant, et eos praecedere victi<br>
Vincere qui soleant, cauto ducente magistro.<br>
Dux ubi persensit capiendis moenibus omnes<br>
Insudare suos, insudat et ipse ferendis<br>
Sollicitus scalis; ut progrediantur ad alta<br>
Praecipit inde suis. Illi conscendere muros<br>
Unanimes properant; e contra tota Panori<br>
Gens astat muris per propugnacula sparsa.
</P>

<p>
Unus utrique labor populo, diversa sed illis<br>
Causa fuit; cupit hic urbem capere, ille tueri;<br>
Altera pars pro se, pro natis, coniuge constat,<br>
Altera grata duci fieri studet urbe subacta.<br>
Dum tanto populus confligit uterque labore,<br>
Prospera Roberto fuit et miserabilis urbi<br>
Actio fortunae, subito quia coetus equestris<br>
Egressus scalis murorum dum petit alta,<br>
Propugnatores Siculi dant terga trementes.<br>
Urbe nova capta veteri clauduntur in urbe.<br>
Gens Agarena, videns se viribus omnibus esse<br>
Exutam, tota spe deficiente salutis
</p>

<p>
Supplicitel poscit, miseros miseratw ut eius<br>
Respiciat casus, neque dux condigna rependat.<br>
Cuncta duci dedunt, se tantum vivere poscunt.<br>
Deditione sui facta meruere favorem<br>
Esorare ducis placidi; promittitur illis<br>
Gratia. cum vita. Nullum proscribere curat,<br>
Observansque fidem promissi, laedere nullum,<br>
Quamvis gentiles essent, molitur eorum.<br>
Omnes subiectos sibi lance examinat aequa,<br>
Glorificansque Deum templi destruxit iniqui<br>
Omnes structuras, et qua muscheta solebat<br>
Esse prius, matris fabricavit Virginis aulam;<br>
Et quae Machamati fuerat cum daemone sedes,<br>
Sedes facta Dei, fit dignis ianua coeli.<br>
Munia castrorum fecit robusta parari,<br>
Tuta quibus contra Siculos sua turba maneret,<br>
Addidit et puteos alimentaque commoda castris.<br>
Obsidibus sumptis aliquot castrisque paratis,<br>
Reginam remeat Robertus victor ad urbem,<br>
Nominis eiusdem quodam remanente Panormi<br>
Milite, qui Siculis datur amiratus haberi.<br>
Omnes cum Stephano Paterano protinus Argos,<br>
Qui Bari fuerant capti, permisit abire.<br>
Sic impunitos quia dux placidissimus hostes<br>
Dimittebat, eis ut amantibus ipse placebat.<br>
Barinis, Calabris, dux obsidibusque Panormi<br>
Militibusque suis vadit comitatus ad urbis<br>
Moenia Melfensis. Caput haec erat urbibus illis<br>
Omnibus, est et adhuc, quas continet Appula tellus.<br>
Illius comites regionis et undique clari<br>
Confluxere viri; vult quisque revisere tanti<br>
Principis aspectum; Petro genitore creatus<br>
Praedicto solus Petrus huc accedere sprevit.<br>
Huius, defuncto Gosfrido fratre priori,<br>
Ius patrium manibus successerat atque nepotum,<br>
Donec provectus soboles fraterna Ricardus<br>
Esset ad aetatem dominandi legibus aptam.<br>
Dus Petro suspectus erat, quia prorsus eunti<br>
Ad fines Siculos vires adhibere negarat.<br>
Dux tamen ablata formidine convocat illum,<br>
Et sibi concessum dicens a fratre Tarentum,<br>
Fraterni repetit ius muneris. Ipse negavit<br>
Reddere quae fuerant armis superata paternis.<br>
Hac gravis inter eos oritur dissensio causa;<br>
Ac veniens Andrun, varios ad bella paratus<br>
Coepit irure Petrus; nova praecipit arma parari,<br>
Auget militiam, suffragia poscit ubique,<br>
Quaeque sui iuris servari tuta laborat.<br>
Interea Tranum praeclari nominis urbem<br>
Divitiis, armis et multa gente repletam,<br>
Obsidione parat dux subdere. Petrus ad urbem<br>
Electos bis sex equites agit, ut sibi aves<br>
Alliceret monitis, confortarentur et eius<br>
Aspectu viso. Qui dum sua verba loquendo<br>
Protrahit in longum, subito Robertus et eius<br>
Diffusus campis apparuit undique miles.<br>
Obsessi cives decies iam quinque diebus<br>
Convellere Petrum simul intra moenia clausum;<br>
Orant, ut faveat comes urbis deditioni:<br>
Damna quidem nequeunt perferre diutius urbis.<br>
Hoc primo fieri nimio moerore gravatus<br>
Ille negat; tandem lacrimans, cogentibus illis,<br>
Poscit cum sociis ut liber abire sinatur;<br>
Sicque duci fieri concessit deditionem.<br>
A duce non patitur discedens urbe videri<br>
Atque ducem voluit nullatenus ipse videre,<br>
Tam ducis horrendum ducebat cernere vultum.<br>
Trani, cuius erat laus clarior, urbe recepta,<br>
Se Iuvenacenses dedunt et Buxilienses.<br>
Buxiliae Petri fuerant, Iuvenacus Amici,<br>
Cui patruus Petri pater extitit. Hunc, quia fratri<br>
Contulit auxilium, dux oderat, et quia fines<br>
Dalmaticos sine velle suo temptavit adire.<br>
His dux espertis, cupiens sibi subdere Petrum,<br>
Obsidione parat circumvallare Coretum.
</p>

<p>
Petrus, ut hunc audit castrum circumdare castris,<br>
Non audens armis contendere, moenibus Andri<br>
Escipitur tutus. Qui dum prodisset ab Andro,<br>
Tranensi praedam deferre profectus ab urbe,
</p>

<p>
Atque equites essent decies hunc quinque secuti,<br>
Guido quater denos eqtutes induxerat urbi,
</p>

<p>
Ex ducis edicto, germanus coniugis dus.<br>
Egreditur subito, diffuso milite campis.<br>
Inde Petrum capiunt, et se prius inficiatum<br>
Praesentare duci vel praesentare coactum.<br>
Imposuit finem ducis haec captura labori.<br>
Sed tandem fidei iurando iure ligatus
</p>

<p>
Solvitur, et recipit quae perdidit omnia Petrus.<br>
Liber abit, solo Trani privatus honore.
</p>

<p>
Interea ducis egregii populosa frequenter<br>
Poscit Amalfis opem, cui vectigalia dudum<br>
Annua detulerat, nimis impugnante Gisulfo,<br>
Semper turbatam terraque marique reclamans.<br>
Robertus questu populi stimulante, Gisulfo
</p>

<p>
Mandat Amalficolas cesset vexare, tributum<br>
Ferre sibi solitos; veteris corrumpere nolit<br>
Foedus amicitiae; cessare sororius illum
</p>

<p>
Cogat amor; meritasque vices se reddere spondet.<br>
Haec sibi legatis mandata ferentibus ille
</p>

<p>
Dicta superba refert; negat esse sua fruiturum<br>
Pace ducem, nisi digna sibi famulamina solvat.
</p>

<p>
Non perferre valens tanti responsa tumoris,<br>
Fervidus innumera comitatus gente Salernum<br>
Dux adit, et terrae parat et maris obsidionem.<br>
Quartus erat mensis completus ab obsidione;<br>
Tanta fames miserae cives invaserat urbis,
</p>

<p>
Ut canibus vel equis vel muribus aut asinorum<br>
Turba cadaveribus vix vivere posset edendo.
</p>

<p>
Egressus quidam patre civis in urbe relicto<br>
In castris aderat. Canis hunc rimata sagaci<br>
Nare petit, laribus fuerat quae fota paternis.<br>
Huic dabat ille cibos, et postquam sufficienti<br>
Pasta cibo fuerat, circa praecordia quosdam<br>
Apposito sacco panes inferre solebat,<br>
Quorum commoditas vitae foret apta diurnae.<br>
Hos celeri cursu rediens&#151;mirabile dictu&#151;<br>
Et nusquam remorans canis ad sua tecta ferebat;<br>
Sic alimenta sagax dominoque sibique parabat.<br>
Esuriem tantam quidam non ferre valentes,<br>
Egressi cives octavi tempore mensis,<br>
Interrupta duci Roberto moenia pandunt,<br>
Aptior ingressus potuit qua parte videri.<br>
Terruit urbs animum Roberto capta Gisulfi.<br>
Conscendit tumm, quae facta cacumine montis<br>
Praeminet urbanis, natura cuius et arte<br>
Est gravis accessus; non hac munitior arce<br>
Omnibus Italiae regionibus ulla videtur.<br>
Expugnat validis Robertus viribus arcem.<br>
At valido cum forte ducis petraria saxi<br>
Ictu dimissi perculsa fuisset ab alto,<br>
Avulsum lignum Roberti nobile pectus<br>
Sauciat incauti; sed non post tempore multo,<br>
Auxiliante Deo, recipit caro laesa salutem.<br>
Redditus incolumis, magis expugnare Gisulfum<br>
Nititur. Ille suam fortunam dum videt esse<br>
Casibus extremis positam, quia nulla salutis<br>
Spes erat, arbitrio sese ducis et sua dedit;<br>
Orat sola sibi libertas detur eundi,<br>
Iusque duci proprium dimittens, liber abivit.<br>
Gregorium papam spoliatus honore Salerni<br>
Appetiit primum. Venientem papa benigne<br>
Suscipit, et regio Campanica traditur illi.<br>
Urbe triumphata gaudet Robertus et arce,<br>
Et ne posterius sibi gens infida repugnet,<br>
Munivit summam fidis custodibus arcem.<br>
Inferiore situ fit inexpugnabile castrum,<br>
Quo sibi subiecti valeant consistere tuti.                               <br>
Urbs Latii non est hac deliciosior urbe;                                  <br>
            Frugibus, arboribus vinoque redundat et unda;                   <br>
           Non ibi poma, nuces, non pulchra palatia desunt,                <br>
        Non species muliebris abest probitasque virorum.<br>
           Altera planiciem pars obtinet, altera montem,<br>
        Et quodcunque velis terrave marive ministrat.<br>
           Hac adquisita simul adquisivit Amalfin.<br>
           Urbs haec dives opum, populoque referta videtur,<br>
        Nulla magis locuples argento, vestibus, auro,                      <br>
           Partibus innumeris. Hac plurimus urbe moratur<br>
        Nauta, maris coelique vias aperire peritus.<br>
           Huc et Alesandri diversa feruntur ab urbe,<br>
           Regis et Antiochi; gens haec freta plurima transit;             <br>
           His Arabes, Libi, Siculi noscuntur et Afri:                      <br>
           Haec gens est totum notissima paene per orbem                   <br>
        Et mercanda ferens et amans mercata referre.<br>
             His sibi subiectis, quae disponenda fuere                      <br>
           Omnia disponit; Troiam dux ipse revisit.<br>
           Dumque moraretur Troianae moenibus urbis,<br>
           Nobilis advenit Lambardus marchio quidam,                        <br>
        Nobilibus patriae multis comitantibus illum.<br>
           Azo vocatus erat; secum deduxit Hugonem<br>
           Illustrem natum; ducis huic ut filia detur<br>
           Exigit in sponsam. Comites proceresque vocari<br>
           Quaque facit super his dux consulturus ab urbe.<br>
        Horum consiliis Roberti filia nato<br>
           Traditur Azonis; taedas ex more iugales<br>
     Et convivando celebrant et multa ferendo.<br>
          Cunctis, coniugii quae postulat ordo, peractis,<br>
           Sollicitat comites dux et quoscunque potentes,                   <br>
        Dona petens, laeti quibus et vir et uxor abire                  <br>
           Donati valeant. Nec enim prius, imperiales<br>
           Altera cum proles thalamos Michael adisset<br>
Quodlibet auxilium dederant. Communiter illi<br>
Omnes tristantur, quasi vectigalia posci
</p>

<p>
A duce mirantes; sed non obstare valentes,<br>
Et mulos et equos diversaque munera praebent.<br>
His generum donans, addens sua, classe parata<br>
Ad sua cum magno patremque remisit honore.<br>
Normanni comites conquesti saepe vicissim<br>
 A duce tractari se tam male tamque moleste,<br>
Occuluere diu male fidi pectoris iram.<br>
Tandem consiliis Iordanem patre Ricardo<br>
Participant natum; patruo simul omnia pandunt<br>
Rannulfo comiti; quorum sibi consociatis
</p>

<p>
 Fisi praesidiis, Petrus et Gosfridus aperta<br>
Mentis fraude ducem coepere lacessere bellis.<br>
Amissaeque nepos-terrae memor Abagelardus,<br>
Filius Unfredi, toto conamine temptat<br>
Infestare ducem, socio Gradilone, sororem
</p>

<p>
 Cui dedit uxorem. Nec Balduinus eorum<br>
Defuit auxiliis, et lingua doctus et armis.<br>
His comes Henricus, comes et sociatus Amicus,<br>
Doctior his  derat Robertus de Scabioso<br>
Monte comes dictus, Gosfredi frater, et ambo
</p>

<p>
Orti germana fuerant ducis. Ira nepotes<br>
Accendebat in hunc cunctis praestare volentem.<br>
Omnes hi privare ducem conantur honore.<br>
Haec dissensio non loca concutit Appula tantum,<br>
Sed Catabris etiam ac Lucanis regnat in oris
</p>

<p>
Nec non Campanis. Metus est hostilis ubique;<br>
Latronum rabies passim bachatur, et omnes<br>
Per partes Italas raptorum copia crevit.<br>
In partes varias Normannica contio tendit;<br>
Sed quamvis hostes essent ducis agmine plures,
</p>

<p>
Pars bello melior Roberto semper adhaeret.<br>
Redditur urbs Petro Tranensis, et Abagelardo,
</p>

<p>
Coniuge prole data, dedit Argiricius urbem<br>
Egregiam Bari, quam dux commiserat ipsi.<br>
Non tamen, urbibus his hac tempestate remotis,<br>
Gens ab amore ducis Iuvenaci fida recedit.<br>
Unanimes optant parere fideliter illi.<br>
Argiricius hos monet ut reddatur Amico<br>
Urbs, sua quae fuerit; quam si non reddere vellent,<br>
Obsidibus natis hunc se donare minatur<br>
A duce commissis dudum sibi. Non tamen illi<br>
Postposuere fidem, contempto prolis amore,<br>
Seque duci dicunt servare perhenniter illam.<br>
Hanc adipiscendam multis stipatus ad urbem<br>
Cum Petri comitis oomitatu vadit Amicus.<br>
Affuit obsessae simul Argiricius urbi<br>
Cum populo Bari, Trani pariterque Choreti.<br>
Andrenses etiam cum Buxiliensibus assunt.<br>
Gens Iuvenacensis non obsidione vel armis<br>
Territa stat fortis; defendere moenia &#171; at,<br>
Et ponit vigiles, obsistit et acriter illis,<br>
Qui foris insistunt. Hi pugnant, illa repugnat.<br>
Impugnata licet terra marique fuisset,<br>
Arte capi nulla valuit. Legatus ab urbe<br>
Forte Betontina fictos deferre iubetur<br>
Rumores; caute Guilerrnus adinvenit illos<br>
Filius Ivonis, cui dux concesserat urbem.<br>
&#171; Ecce Rogerus adest Roberti filius &#187;, inquit<br>
Nuncius, &#171; et multas equitum peditumque catervas<br>
Dux sibi ducendas dedit &#187;. Hunc properasse putantes,<br>
Diffugiunt cuncti quos urbis ad obsidionem<br>
Duxerat, ut captam sibi subdere possit, Amicus.<br>
Dux licet audierit tot convenisse rebelles,<br>
Nullo concutitur terrore; vel arte vel armis<br>
Omnes exsuperat; monitis quam dulcibus illos<br>
Allicit, hos bello domitat; versutus et audax<br>
Novit utrosque modos; adimit sua castra quibusdam,<br>
Quosdam blanditiis verborum commovet ultro<br>
Tradere, quae nequeunt violento marte parari.<br>
Sic iuxta Bradanum dimissa flumen equestri
</p>

<p>
Gente sua, Calabras cum parte profectus ad oras,<br>
Et Cusentinos sibi pacificavit, et illos<br>
Deduxit rediens ad bella pedestria promtos.
</p>

<p>
His comitatus abit; tamen erogat ante sequaci,<br>
Quod potuit, populo. Properat confligere contra<br>
Omnes infidos. Iuvenacus fida recepit
</p>

<p>
Hinc equites aliquot. Qua noverat Abagelardum<br>
Esse, petit primum violento robore Barum.<br>
Barensis populus numero confisus et eius
</p>

<p>
Quem sequitur ductu, ducis utpote Marte valentis<br>
Cum duce congreditur. Lorica sed Abagelardi
</p>

<p>
Cuspide perfoditur; corpus perfossa tueri<br>
Non valet armati; bellorum saucius ultra<br>
Vim perferre nequit; sua gens fugit urbis adusque<br>
Moenia. Robertus Iuvenacum victor adire
</p>

<p>
Mox parat. Huic properat procedere turba fidelis<br>
Obvia. Quis posset tantas expromere grates,
</p>

<p>
Quantas cuique refert! Ludat communiter omnes,<br>
Pignoribus caris quia praeposuere tenorem
</p>

<p>
Promissae fidei. Tunc omnibus oscula praebens,<br>
&#171; Ne timeatis, ait; non deformabit Amicus
</p>

<p>
Quemlibet ex pueris, omni quia postulat arte<br>
Ut mea reddatur sibi gratia &#187;. Taliter illi
</p>

<p>
Respondet populus: &#171; Tua nos praecepta paratos<br>
Crede sequi, totam domino committere curam
</p>

<p>
Natorum; quia nullus amor removere valebit<br>
Nos ab amore tuo. Tantum servator amoris<br>
Sis petimus nostri dominator et esto benignus &#187;.<br>
Auditis populi precibus favet ille precantis.<br>
Annis tota sui tribus est solvenda tributi<br>
Pactio, dimidii concessa perenniter illis.
</p>

<p>
His ita dimissis properat remeare Salernum.<br>
Dum redit, hostiles vicos et castra subacta<br>
Donat militibus. Faciebat proelia saepe<br>
Diversis diversa locis. Fortuna favoris<br>
Auxilium praebebat ei, quod, dum male fida<br>
Ascolus appetitur, certamine captus equestri
</p>

<p>
Vi capit; hic Gradilo privatur lumine captus,<br>
Testibus exuitur; sed Balduinus habere<br>
Illaesos artus permittitur; hunc tamen arcent<br>
Carcere custodes, quia faveat Abagelardo.
</p>

<p>
Pervenit his gestis, quo coeperat ire, Salernum.<br>
A Iordane duci poscentes foedera pacis<br>
Assunt legati. Dux, ni discordia cesset,<br>
Dilapsura brevi quia plurima praemeditatus<br>
Commoda, legatis placido respondet amore.<br>
Inducias ponit; fit sponsio colloquiorum,<br>
Constituitque diem. Legati non sine magna<br>
Laetitia redeunt, quia tam gratanter ab ipso<br>
Suscepti fuerant, et nuntia laeta reportant.<br>
Iordani placuere satis quaecunque recensent.<br>
Hoc infra tempus Iuvenacum mittere quosdam<br>
Dus equites lectos procurans, praeciplt illis<br>
Non tantum prodesse suis, sed obesse laborent<br>
Hostibus, hosque modo poterunt quocunque molestent.<br>
Hii postquam longo&#151;nec enim fas pergere recto<br>
His erat&#151;adveniunt Iuvenacum tramite ducti<br>
Callibus obliquis, aderat quia plutimus hostis,<br>
Infestare ducis coepere viriliter hostes;<br>
Quique prius soliti fuerant inferre rapinas,<br>
Se doluere pati; nequeunt incedere tuti.<br>
Iordanis princeps et dux studuere statuto<br>
Ire die Sarnum. Pax firma fit inter utrumque;<br>
Est cum Rannulfo simili firmata tenore.<br>
Alter erat patruus Iordanis, avunculus alter.<br>
His ita sedatis, dux Appula castra requirit,<br>
Et Spinaciolum, muro quod Amicus et armis<br>
Munierat castrum, quo non cum milite pauco<br>
Filius eius erat, equites comprendit et omnes.<br>
Filius est solus fugiens elapsus Amici.
</p>

<p>
Perdere plura timens pacem deposcit Amicus.<br>
Dux illi placidus favet, obsidibusque receptis<br>
Laetificat moestos reddendo pignora patres,<br>
Et Iuvenacenses desistunt plangere matres.
</p>

<p>
Perterrent tumidos haec foedera facta nepotes;<br>
Roberti comitis dux Gofridique nepotum
</p>

<p>
Non mala respexit tolerata, sed immemor irae,<br>
Dum veniam poscunt, indulget avunculus illis.<br>
His fisus sociis, comitatus milite multo,<br>
Obsedit Barum. Socer Argiricius huius<br>
Qui solus pacem vitaverat Abagelardi,<br>
Urbe ducem recipit, genero qui pacis et urbis<br>
Extorri facto ducis est reparatus amori.
</p>

<p>
Sic quia pace ducis non fungitur Abagelardus,<br>
Et patrii iuris loca deserit, et Danaorum<br>
Exul adit terras, cum rector Alexius esset<br>
Imperii: clemens hunc suscipit ille benigne,
</p>

<p>
Tractat honorifice, dat multa. Sed invida, nulli<br>
Parcere quae curat, iuveniles mors subit artus;<br>
Quique regressurum se credidit esse potentem<br>
Diversi generis cum fascibus atque triumphis,<br>
Exul apud Danaos et mortuus est et humatus.
</p>

<p>
Dux sibi coniunctis Barensibus obsidet auctis<br>
Agminibus Tranum, Petro stimulante rebelle.<br>
Hac dux uxorem dimittit in obsidione.
</p>

<p>
Non sine militibus multis petit ipse Tarentum;<br>
Protinus obsessum terraque marique recepit.<br>
Hinc positis castris Castellum victor Aneti
</p>

<p>
Obsidet. Inde Petrum comitem miserabilis angit<br>
Anxietas, quia visa duci fortuna favere
</p>

<p>
Est inimica sibi, pacem veniamque requirit.<br>
Dux per legatos, quos miserat ille, relegat,<br>
Ut sibi cum Trano Castellum donet Aneti;<br>
Ni dabit ista, frui non pace merebitur eius.<br>
Vestibus incultis Petrus est ad castra profectus;<br>
Subintrat, veniam pacis cum foedere poscens.<br>
Custodes castri vocat et descendere iussit<br>
Turribus; hi iussi Roberto moenia tradunt.<br>
Tradidit et Tranum, duas ut sibi gratia detur,<br>
Efficiturque suus iurando iure fidelis.<br>
Cervices rigidas sic dux astutus et audax<br>
Flectere, sic finem bellis imponere novit.
</p>

<p>
Explicit liber tertius.<br>
</p>

<p class=border></P>

<p>
INCIPIT QUARTUS
</p>

<p>
His Michael solii deiectus ab arce diebus,<br>
Cuius in insontem Romanum dira voluntas<br>
Arserat indigne, socio sibi fratre repulso,<br>
Monachus efficitur. Roberti filia moeret<br>
Deponi socium; miser exulat ille coactus.
</p>

<p>
Urbibus et castris sibi circumquaque subactis,<br>
Appula dimittens loca dux parat ire Salernum.<br>
Partibus Esperiae, quem Barcilona tremebat,<br>
Venerat insignis comes hanc Raimondus ad urbem,<br>
Ut nuptura ducis detur sibi filia poscens.<br>
Huic maior natu nubtum datur. Altera nubsit<br>
Egregio comiti Francorum stemmate claro;<br>
Ebalus hic dictus, subcombere nescius hosti,<br>
Belligeras acies ad proelia ducere doctus<br>
Et facundus erat, linguaque manuque vigebat.<br>
Illis Gregorius Beneventum papa diebus<br>
Advenit. Urbs erat haec Romano subdita papae<br>
Atque sui iuris. Quia dux obsederat urbem,<br>
Aegre papa tulit. Veniam Robertus ut huius<br>
Impetret offensae, papae properavit ad urbem,<br>
Supplicat et pedibus sancti dans oscula patris,<br>
Suscipitur (tanti persona vigoris honore<br>
Digna videbatur), considere papa coegit.<br>
Soliloquum, cunctis astantibus inde remotis,<br>
Consilium tenuere diu; tum papa fideles<br>
Convocat; ex papae secretum iussibus horum<br>
Panditur; allatus liber est evangeliorum;<br>
Dux papae iurat, fuerit dum vita superstes,<br>
Observaturum fidei se iura perhennis<br>
Ecclesiae sanctae, totus cui subiacet orbis.<br>
Romani regni sibi promisisse coronam<br>
Papa ferebatur, quia rex Henricus ab illo<br>
Damnatus fuerat propter commissa nefandis<br>
Accumulata modis. Nec enim venundare sanctas<br>
Ecclesias veritus, perversum dogma colebat<br>
Symonis, et nullum donabat pontificali<br>
Culmine praeter eos, qui maxama dona tulissent.<br>
Incestus etiam turpes et turpe subire<br>
Ausus adulterium, vitam ducebat iniquam;<br>
Sacrilegus, moechus, consortia nulla proborum,<br>
Sed reprobi coetus collegia semper amabat.<br>
His vitiis virtus sancti contraria papae<br>
Gregorii, regno deponi iudicat illum.<br>
Saxonibus mandat perhiberi rex apud ipsos<br>
Desinat ulterius, totis et viribus obstent;<br>
Accitosque duces Guelfumque ducemque Rodulfum<br>
Admonet, Henrico Petri pro parte resistant<br>
Et Pauli, Symon quibus insurrexerat alter.<br>
Esse putabatur concessa corona Rodulfo.<br>
Is sibi Saxonibus multo cum milite iunctis<br>
Indixit bellum papae venerabilis hosti.<br>
Et populus regi dampnato multus adhaeret,<br>
Ius patrium recolens, aliumque inducere nolens<br>
Haeredem regno. Grave fit certamen utrimque:<br>
Dura quidem gens est et cedere nescia; magnis<br>
Ictibus inter se, hinc Lotharingi, Saxones inde<br>
Certatim feriunt; alternis vulnera reddunt<br>
Vulneribus; stat quisque studens obstare vicissim;<br>
Et perhibentur ibi triginta caesa virorum<br>
Milia, sed neutro populo cedente Radulfus<br>
Occidit, et fessus populus defecit uterque.<br>
Se quasi victorem percepta morte Rodulfi<br>
Gaudens Henricus, quem regni depositorem<br>
Noverat esse sui, papam infestare laborat.<br>
Romam obsessurus magna cum gente venire<br>
Nititur. Hoc prudens comperto papa favorem<br>
Curat habere ducis, succurrat ut ipse labori<br>
Promptus ad arma suo, vires et deprimat hostis.<br>
Pacis perpetuae Beneventi foedere pacto,<br>
Gregorius Romam remeavit, duxque Salernum.<br>
Hac, Mathaee, tibi construxit in urbe decoris<br>
Aecclesiam miri; sibi nobilis aula paratur.<br>
Dedecus illatum genero prolique repulsae<br>
Sedibus augustis non sollicitudine parva<br>
Cor ducis accendit. Gravis haec iniuria multis<br>
Esse videbatur ducis: hanc desiderat ultum<br>
Ire. Senex quidam regni Nichoferus habenas<br>
Sumpserat, ignavus bello, tamen ingeniosa<br>
Mente sagax; contra furtiva pericula cautus,<br>
Imbellis, metuens plus quam metuendus habetur.<br>
Militiae princeps sustentat Alexius illum,<br>
Astuta ratione vigens et strenuus armis.<br>
Pectore clarus erat clarisque parentibus ortus.<br>
Annos iste suae plures aetatis ab ipso<br>
Flore iuventutis primaevo duxit in armis;<br>
Si quid oportebat fieri grave, non dubitabat<br>
Imperio sancto sibi praecipiente subire.<br>
Hostes imperii, Basilachius atque Brienus,<br>
Insignes Graeci, bellis opibusque potentes,<br>
Hoc duce sunt victi; victori cessit uterque.<br>
Nam sibi non longe dum congrederetur ab Urbe,<br>
Bellando victus cedit capiturque Brienus.<br>
Victus Alexina cessit Basilachius arte.<br>
Alter in alterius congressum dum properaret,<br>
Proxima castra die cedente locantur utrimque.<br>
Nocte fugam prudens simulavit Alexius illa,<br>
Castris dimissis, neque tota remota supellex<br>
Eius erat, quaedam tentoria fixa manebant.<br>
Haec dimissa fugae iumentaque luce sequenti<br>
Effecere fidem, castrisque relicta supellex.<br>
Contra se nullos ubi vidit adesse paratus<br>
Hostilis belli, castris sine gente relictis,<br>
Circumquaque suis Basilachius imperat ire,<br>
Siquos excipiunt ab equis vel gente tumultus,
</p>

<p>
Ut sibi notificent. Mussantis nulla cohortis<br>
Vox, nullus potuit sonus aut hinnitus equorum<br>
Audiri. Sperat Basilachius omnia tuta,<br>
Atque suis hostem pro viribus expavefactum<br>
Credit inisse fagam. Coenantem crapula somno<br>
Aggravat, et castris gens tota quieta iacebat.<br>
Callibus occultis advectus Alexius hostes<br>
Irrumpens subito perterruit. His, quia noctis<br>
Obstabant tenebrae, nusquam loca tuta patebant;<br>
Spes est nulla fugae; capiuntur et interimuntur.<br>
His sopor et vini dederat violentia multa<br>
Segnitiem; nec abire valent nec ad arma reverti.<br>
Lumine privatus Basilachius et tibi captus<br>
Legatur, nichil ipse videns, Nichofore, videndus,<br>
Imperio cuius praesumpserat esse rebellis.<br>
Impiger et cautus sic victor Alexius hastes<br>
Imperii multos armis superavit et arte.<br>
Dux transire volens mare praecipit arma parari,<br>
Militibusque suis se praestolentur Idrunthi<br>
Imperat; aptari naves facit; ipse Salerni,<br>
Undique dona petens et supplementa, moratur,<br>
Huc illuc apices non cessans mittere; secum<br>
Navibus ornatis fidas monet ire cohortes.<br>
Insolitum multis iter illud et acre videtur;<br>
Praeapue quibus uxores et pignora cara<br>
In domibus fuerant, non exercere volebant<br>
Militiam talem; sed verba minantia blandis<br>
Dus addens precibus, multos properare coegit.<br>
Conveniunt omnes, sicut mandatur, Hidronti.<br>
Dalmaticas naves oneri dux eligit aptas,<br>
Ausilio sibi quas gens miserat illa petitas:<br>
Has armis et equis sumptuque virisque repletas<br>
Ad Corifum mittit. Haec insula non procul urbe<br>
Distat Hidrontina. Placidis spirantibus auris<br>
Huc cito transitur; dimissis navibus illam<br>
Acriter invadunt equites ducis, atque timorem<br>
Omnibus incutiunt qui circumquaque morantur.<br>
Regni sede senex hac tempestate repulsus<br>
Praedictus fuerat; bellator Alexius illum<br>
Expulit iratus, quia non iniuria fratris<br>
Propter eum dimissa fuit, qui viribus auxit<br>
Imperium totis, tot nactus ab hoste triumphos.<br>
Omnibus imperii legionibus huic comitato,<br>
Praesidiis vacua facilis labor Urbe reperta<br>
Est superare senem; fit monachus ille coactus.<br>
Depraedanda tribus datur Urbs invasa diebus<br>
Dus quibus extiterat; manibus quoque sancta nefandis<br>
Atroces Persae loca non violare verentur.<br>
Ducit Alexius hos, magis ut timeatur, ad Urbem.<br>
Imperii regimen bellis bellator adeptus,<br>
Roberti genitae non parvum blandus honorem<br>
Exhibet, audierat quem velle venire, laborans<br>
Pacificare ducem, quo sic avertere mentem<br>
Posset ab inceptis. Sed mens ducis ardua nescit<br>
Cedere proposito; modico remoratus Idronti<br>
Tempore, praestolans adventum coniugis atque<br>
Multorum comitum, quos noverat ipse futuros<br>
Esse viae socios. Mentitus se Michaelein<br>
Venerat a Danais quidam seductor ad illum,<br>
Inmerito raptum ius imperiale reposcens,<br>
Se profugum lacrimans. Lacrimantem dux et honeste<br>
Suscipit et tractat, placidoque favore benignum<br>
Exhibet obsequium; populus quoque credulus omnis<br>
Assurgebat ei flexa cervice salutans.<br>
Hunc adhibens socium sibi dux, ut iustior esset<br>
Causa viae, secum, dum transfretat ipse, reducit.<br>
Ante tamen paulo quam transeat, accelerare<br>
Hunc regis mandata monent, quem papa notarat<br>
Regno privari censens, ut conferat illi<br>
Ausilium contra papam tumidosque Quirites,<br>
Qui facti fuerant non cum ratione rebelles.<br>
Tempore rex Romam veniens obsederat illo.<br>
Dux quamquam dederit placidi responsa favoris,<br>
Legati redeunt sine quolibet emolumento.<br>
Gregorio papae, cui pura mente favebat,<br>
Omnia notificat damnati nuncia regis,<br>
Seque fatetur iter nullatenus illud inisse,<br>
Adventum hostilem praenoscere si valuisset;<br>
Sed quia iam tantos compleverat ipse paratus,<br>
A tantis se posse negat desistere coeptis.<br>
Advenit interea coniunx, comitesque rogati.<br>
Egregiam sobolem multo spectante Rogerum<br>
Accersit populo, cunctisque videntibus illum<br>
Haeredem statuit, praeponit et omnibus illum,<br>
Ipse quibus praelatus erat. Dignissimus haeres<br>
Iste patris tanti, patruelibus atque paternis<br>
Moribus ornatus, quantae foret indolis, ipso<br>
Primaevae cultu virtutis significabat.<br>
Jus proprium Latii totius et Apula quaeque<br>
Cum Calabris Siculis loca dux dat habenda Rogero;<br>
Roberto comiti committitur atque Girardo;<br>
Alter fratre satus, fidissimus alter amator,<br>
Et virtutis amans erat et probitatis uterque.<br>
Hos rogat ut papae solatia, siqua valebunt,<br>
Non adhibere negent. Quod coeperat ipse subire<br>
Acceleravit iter, decies et quinque liburnis<br>
Adria sulcatur; Corifi tremit insula tanti<br>
Principis accessus electo milite fulti.<br>
Illa Botruntinam gens quae praecesserat urbem<br>
Ceperat; hunc Corifi genialibus urbs operumque<br>
Praedita praesidiis in deditione recepit;<br>
Obsidibusque datis, vehit insula tota tributum.<br>
Bundiciam nautae vi captam depopulantur.<br>
Magnae mentis eques Boamundus, filius alter<br>
Qui fuerat prima natus de coniuge, cunctis<br>
A duce deductis equitum peditumque catervis<br>
Militiae princeps praeponitur; imperat ipse<br>
Ut populus totus iussis obtemperet huius.<br>
Dirachium pater hinc et filius obsidet illinc;<br>
Obsessum superare mari terraque laborant.<br>
Hortatus fuerat iam saepe Georgius illuc<br>
Accelerare ducem; quia qui commiserat urbem,<br>
Audierat solii Nichiforum sede repulsum.<br>
Sed ducis aestivo perpessae tempore naves<br>
Naufragium impediere viam; navique procellis,<br>
In qua dux aderat, vehementibus undique fracta,<br>
Vix evadendi fuit impertita facultas.<br>
Delati panes pro corporibus recreandis<br>
Perfusi pluviis in frusta teruntur, et undis<br>
Littore proiectis olidi cumulantur acervi.<br>
Dux tristatur iter peragi non posse paratum.<br>
Aeris atque maris non fracto turbine, longas<br>
Hoc agitante moras, multos Paliologus Argos<br>
Dirachium duxit, pulsusque Georgius urbe<br>
Fraude fuit. Missum sibi gaudet Alexius hostem.<br>
Dux tamen a coeptis, ubi comperit affore tempus,<br>
Noluit avelli. Corifi prior insula cessit.<br>
Hinc Avellona simul urbibus atque quibusdam<br>
Littoreis captis, munitius esse quod audit,<br>
Dirachium obsedit. Quondam fuit urbs opulenta<br>
Magnaque praecipue tegulosis obsita muris.<br>
Rex Epirotarum dicier hanc Epidamnum<br>
Pyrrhus praecepit, quia fortia ferre Quiritum<br>
Bella Tarentinis sociatus non dubitavit.<br>
Inde frequens bellum varios et passa labores<br>
Evacuata viris fuit ad nihilumque redacta.<br>
Destructam spatio post composuere minori<br>
Zetus et Amphion et praecepere vocari<br>
Dirachium. Duacis hoc circumdatur obsidione.<br>
Fit pavor obsessae non parvus civibus urbis,<br>
Et vigiles statuunt; custodia fida per urbem<br>
Ponitur; imperio factam ducis obsidionem<br>
Notificant, et opem legatis poscere curant.<br>
Obpugnare modis dux nititur omnibus urbem,<br>
Atque operis miri fabricatur lignea turris.<br>
Hanc super est ingens erecta petraria, magnos<br>
Proiciens iactus, ut moenia diruat urbis.<br>
Assidue cives augeri castra videntes,<br>
Omnia vastari, praedas accedere magnas,<br>
Hibernique domos pro frigoris aedificari<br>
Incursu, vana spe quae deceperat illos<br>
Hostilis reditus, coepere carere coacti.<br>
Stare ducem credunt, et non abscedere velle,<br>
Dum sibi subdat et hanc, alias qui subdidit urbes.<br>
Legatos mittunt; cur venerit ille requirunt.<br>
Dux venisse refert se, regni sede repulsus<br>
Immerito Michael ut restituatur honori.<br>
Illi promittunt urbis, quos ipse petebat,<br>
Ingressus numquam viso Michaele negandos.<br>
Cornicinum sonitu circumdatus atque tubarum<br>
Et plectris, qui se Michaelem finxerat esse,<br>
More coronatus deducitur imperiali,<br>
Circumvallatus cantantibus undique turbis.<br>
Unanimi cives, hunc ut videre, cachinno<br>
Visum derident dicentes: &#171; Iste solebat<br>
Crateras mensis plenos deferre Lieo,<br>
Et de pincernis erat inferioribus unus &#187;.
</p>

<p>
Postquam Robertum cognovit Alexius urbes<br>
Invasisse suas, veritus ne subdat et urbem<br>
Dux sibi Dirachii, magna cum gente paravit<br>
Occursare duci. Bellis navalibus illi<br>
Praemonuit sociam pugnando resistere gentem.<br>
Non ignara quidem belli navalis et audax<br>
Gens erat haec; illam populosa Venetia misit,<br>
Imperii prece, dives opum divesque virorum,<br>
Qua sinus Adriacis interlitus ultimus undis<br>
Subiacet Arcturo. Sunt huius moenia gentis<br>
Circumsepta mari; non ab aedibus alter ad aedes<br>
Alterius transire potest, nisi lintre vehatur.
</p>

<p>
Semper aquis habitant; gens nulla valentior ista<br>
Aequoreis bellis, ratiumque per aequora ductu.<br>
Civibus obsessis hortatur Alexius illos<br>
Auxilium conferre, suas et ducere naves,<br>
Et pugnare ducis cum navibus, ut superatis<br>
Hostibus his bello, facilis labor esset inire<br>
In terris bellum, populo ducis extenuato.<br>
Imperio parent, ducis et cum navibus ire<br>
Pugnatum properant. Iam vesper adesse diei<br>
Coeperat; occurrunt naves ducis, at quia noctis<br>
Hora propinquabat, bellum differtur utrimque.<br>
Crastina progrediens aurora fugaverat umbras;<br>
Ad bellum populus navale paratur uterque.<br>
Amplius huius erat quia gnara Venetica belli<br>
Gens, ruit audacter; classis ducis expavefacta<br>
Ad portum fugitiva redit, sic pugna remansit.<br>
Ter redeunte die gens multa Venetica portum<br>
Appetit, et naves Roberti marte lacessit.<br>
Gens comitata ducem cum Dalmaticis Ragusea<br>
Telorum crebris consternit iactibus aequor;<br>
Non tamen a portu procul audent ducere naves.<br>
Castrorum dederat tutum vicinia portum.<br>
Funibus incisis quasdam violenter ab ipso<br>
Littore propulsas vi turba Venetica ducit.<br>
Non hoc terretur ducis imperterrita casu<br>
Mens aliud meditans, et adhuc certare paratu<br>
Maiori statuens, aliasque adducere naves,<br>
Quae plus ferre queant et plus inferre laboris.<br>
Facta libens turbae victricis Alexius audit.<br>
Roberto soliti, quos insula quaeque fovebat,<br>
Ferre tributa, mari naves minus esse valentes<br>
Dum ducis accipiunt, aequa feritate rebelles<br>
Proponunt fieri. Laus personat imperialis.<br>
Imperii iussu, ne belli praescius hostis<br>
Cautelas adhibens ventura pericula vitet,<br>
Montibus et fluviis munitur transitus omnis.<br>
Irruere incauto sic sperat Alexius hoste,<br>
Invictumque ducem assultu superare latenti.<br>
Innumeras ducit varia de gente catervas.<br>
Maxima barbaricae cum Graecis copia gentis<br>
Hunc comitabatur; tamen ire Basilius ante,<br>
Electorum equitum secum duo milia ducens,<br>
Castraque Roberti ducis explorare iubetur.<br>
Mesopotamites erat hic, bellique labores<br>
Expertus varios. Sequitur praecepta iubentis;<br>
Cumque Botrontinae fieret iam proximus urbi,<br>
Rumor adest, equites ducis haud procul ire, ferentes<br>
Non modicam praedam. Cum pars iam multa fuisset<br>
Sauaa Tutchorum, quos duxerat ille, sagittis,<br>
Marte mori potius, quam cedere turpiter Argis<br>
Unanimes statuunt, et convertuntur in hostes,<br>
Gente coartata, quo praevaluere paratu.<br>
Turchi terrentur conversis hostibus, illos<br>
Acriter obniti graviterque ferire videntes.<br>
Agmine stare nequit fugiente Basilius horum,<br>
Et capitur fugiens. Acies normanica captum<br>
Praesentare duci properat. Robertus ab illo<br>
Omnia perquirit: quid temptet Alexius in se<br>
Vel quid inire velit; quantas ad bella cohortes<br>
Moverit. Adventum postquam dux esse propinquum<br>
Hostilem didicit, quantis et Alexius illum<br>
Impetat agminibus, proceres quos duxerat omnes<br>
Convocat; accitis quae noverat omnia pandit,<br>
Et quid opus facto sit consulit. Effera quorum<br>
Mens erat, audaci dimittere castra quibusdam<br>
Consilio placuit, venientibus indubitanter<br>
Hostibus occurrens ut terreat impetus illos.<br>
Esse refert melius dux, non abscedere castris,<br>
Copia dum propius conspecta sit imperialis,<br>
Et frustra quaeri vincendi praedicat artem,<br>
Cum nisi de coelo nulli victoria detur.<br>
Is licet egregios equites sibi sciret adesse,<br>
Nil ineundo tamen temerarius esse volebat.<br>
Congressura quidem gens innumerabilis esse<br>
Dicebatur ei, nec adhuc natura virorum<br>
Nota sibi fuerat; catus unde sagaciter omnes<br>
Ordinat ante suos, et quaeque paranda coaptat.<br>
Non a Dirachio procul expectare volebat<br>
Hostiles cuneos. Subito venientibus illis<br>
More locustarum montes et plana teguntur.<br>
Proximus oceano iam sol erat, unde nec illis<br>
Bella subire, nec his placuit; dant membra quieti.<br>
Dirachii populo mandarat Alexius omni,<br>
Hostis congressi post terga venire studeret,<br>
Ut tutus fieri nec retro nec ante valeret.<br>
Castra cremat veniente die dux providus horum<br>
Ut duce digresso sit fas irrumpere nulli.<br>
Commovit prior ipse suas ad bella cohortes.<br>
Agmina plura movens occurrit Alexius illi.<br>
Cum Langobardis Calabri terrentur, et omnis<br>
Pene fugam petiit, fuerat qui sub duce nauta;<br>
Ipsaque concursu primo terretur equestris<br>
Gens ducis, hostilis dum praegravat impetus illam.<br>
Venit ad angustos transgresso flumine quosdam<br>
Haec incauta locos. Dus, nequis ab urbe venire<br>
Contra se posset vel ad urbem pergere, pontem<br>
Fecerat everti. Loca dum sic arta suorum<br>
Impediunt aditus, vehementi nube teguntur<br>
Undique telorum, nec maior visa refertur<br>
Grando sagittarum; locus et quia tutus abesse<br>
Coeperat interea, cum nec pugnare valerent<br>
Cedere nec retro, se dilatare laborant<br>
Praecipitando mari, quia non minus hostibus ipsa<br>
Turba coartatis sibi plebibus officiebat:<br>
Aspera Normannis angustia tanta videtur.<br>
Imperialis eos exercitus exsuperatos<br>
Defecisse putans, classisque Venetica, victos<br>
Quod caperet sperans, quae proxima nabat in undis,<br>
Aggreditur spoliis inhians agitare rapinas.<br>
Arripiuntur equi diversaque sarcina rerum,<br>
Quas ducis accelerans ad proelia spreverat agmen.<br>
Interea digressa mari vix se sociare<br>
Turba duci valuit, qui praetergressus iniqui<br>
Exitiale loci multo sudore periclum,<br>
In primis aderat. Quem iusserat hic, acierum<br>
Ordo prior mutatus erat; miseranda locorum<br>
Omnia mutari sic artatura coegit.<br>
Gaudet adesse suos, et paucis vocibus illos<br>
Dux prior hortatur, solum tutamen in armis<br>
Affore conclamans, et si dant terga Pelasgis,<br>
Quemque trucidandum pecorino more minatur;<br>
Captivis vitam morti praenunciat aequam.<br>
His hortamentis accendit corda suorum,<br>
Et licet innumeras videat properare catervas<br>
Pariis Alexinae, vexillo, quod sibi papa<br>
Ad Petri dederat summi pastoris honorem,<br>
Et meritis sancti, cuius fabricaverat aedes,<br>
Mathaei fidens, non diffidenter in hostem<br>
Irruit, atque ferox obsessa non procul urbe<br>
Commisit bellum. Superatur Alexius, atque<br>
Terga dedere sui, quia plus quam milia quinque<br>
Argolicae gentis sunt hoc certamine caesa;<br>
Pars quoque Turchorum cum Graecis interit ingens,<br>
Captus et armorum varius nitor est et equorum,<br>
Captaque sunt Danaum diversi signa decoris.<br>
Vis equites de gente duas potuere perempti<br>
Cerni triginta. Lacrimatur Alexius, hostem<br>
Praevaluisse sibi, cui nec par copia gentis,<br>
Nec par census erat, discedit saucius ipse,<br>
Cogitur et lacrimans inglorius ille reverti,<br>
Gloria cui fuerat frustra sperata triumphi.<br>
Uxor in hoc bello Roberti forte sagitta<br>
Quadam laesa fuit. Quae vulnere territa, nullam<br>
Dum sperabat opem, se pene subegerat hosti:<br>
Navigio cuius se commendare volebat,<br>
Instantis metuens vicina pericula lethi.<br>
Hanc Deus eripuit, fieri ludibria nolens<br>
Matronae tantae tam nobilis et venerandae.<br>
Occidit hoc bello regni spoliatus honore<br>
Constantinus, et est subhumatus honore decenti.<br>
Dirachii proceres amisit Graecia multos,<br>
Quorum per campos inhumata cadavera tabent.
</p>

<p>
Dux in Alexinis remorari tempore castris<br>
Non multo propter putrefacta cadavera curat.<br>
Imperii iussis gens fida Venetica servat<br>
Urbem Durachii. Dux hac digressus ab urbe<br>
Pervenit ad quendam, cui nomen Divalis, amnem.<br>
Hic sibi castellum fabricans, loca se comitatos<br>
Per diversa locat, quibus incumbente pruina<br>
Temporis hyberni securi vivere possent.<br>
Gens cruciat variis plerosque Venetica poenis<br>
Cum duce transgressos, non hunc ad bella secutos,<br>
Oui profugi fuerant. Studiis servilibus illos<br>
Addicunt; alios ergastula carceris artant<br>
Ad patriam missos, alii traduntur Achivis.<br>
Dirachii quidam, quem terra Venetica misit,<br>
Vir praeclarus erat, nomenque Dominicus illi.<br>
Oderat hic quendam, quia non se participabat<br>
Consilio, sociis quod pluribus insinuabat.<br>
Hunc quasi primatem gens illa studebat habere:<br>
Dux dicebatur genuisse Veneticus illum.<br>
Primatu temptat privare Dominicus illum.<br>
Quendam de profugis Barinum convocat ad se,<br>
Qui sibi carus erat fideique tenore probatus.<br>
Hunc monet ut noctu Roberti castra requirat,<br>
Et se velle duci sua pandere commoda dicat,<br>
Et properare loco moneat, qui Petra vocatur.<br>
Aecclesiae sancti Nicholai proximus iste<br>
Est locus. Hunc Robertus adit cum milite pauco.<br>
Accitus profugo redeunte Veneticus illum<br>
Convenit, et facilem promittit deditionem<br>
Dirachii, nisi dux sibi quod petit esse daturum<br>
Abneget. Ille libens iurando iure spopondit<br>
Quod petit explendum, neptim pro coniuge dandam.<br>
Colloquio facto remeavit uterque latenter.<br>
Constituere prius, quo tempore deditionem<br>
Is foret acturus, quo tempore dux rediturus.<br>
Iamque dies aderat consensu utriusque statuta.<br>
Dux Cusentinos quosdam, quos praefore cursu<br>
Noverat, elegit; quosdam simul his sociavit<br>
Electos equites, et ad urbem nocte quieta<br>
Accelerans, caute profugum praemittere curat,<br>
Ut quod opus facto sit ab urbe renunciet ipsi.<br>
Non modica noctis iam parte Veneticus illum<br>
Praestolatus erat somno correptus, at illum.<br>
Perfuga Barinus mox evigilare coegit.<br>
Indicat adventum ducis Imperat ille fideles<br>
Absque pavore suos celer introducat in urbem.<br>
Ille redit, peditesque ducis facit ire priores;<br>
Moenia tradidit his custode carentia turris.<br>
Tempore nocturno nullos fecere tumultus;<br>
Albescente die variis clangoribus hostes<br>
Percipit ingressos urbs tota; Veneticus omnis<br>
Arma capit, praeter quos ille domesticus hostis<br>
Robato monitis allexerat; incola quisque,<br>
Hoste supergresso, fodit infra moenia vallum,<br>
Hostibus ut facilis non sit descensus ad urbem.<br>
Iusserat a castris dux illa, nocte cohortes<br>
Accelerare suas. Auditis iste suorum<br>
Vocibus accurrens, has porta mittit ab omni.<br>
Sic habitatores intusque forisque videntes<br>
Sese impugnari, malefida Venetica clamant<br>
Agmina. Turbatus fugit inde Veneticus omnis.<br>
Quidam caeduntur, quidam capiuntur; ad aequor<br>
Pars fugit Adriacum; sic evasere fugaces<br>
Navibus impulsis. Quicumque Veneticus armis<br>
Obstiterat, nec non ducis horum filius, urbe<br>
Sunt capti capta, dimotaque litore classis.<br>
Sic sibi Dirachium dux subdidit, atque quod armis<br>
Vincere non potuit, victoria subiugat artis;<br>
Et quae pollicitus fuerat, post deditionem<br>
Cuncta sibi gaudet completa Veneticus esse.<br>
Interea populus Troianus et Ascolitanus,<br>
Alter ius soliti nolens explere tributi<br>
Amplius, atque dolens eversis moenibus alter,<br>
Unanimi studio ducis invasere Rogerum<br>
Haeredem egregium, qui sensu clarus et armis<br>
Cum quantis poterat Troiana clausus in arce<br>
Viribus obstabat. Tandem properantibus illi<br>
Auxilio sociis patrisque suique quibusdam,<br>
Mmissa ruit arce furens, populumque rebellem<br>
Diversis punit cruciatibus. Huic manus, illi<br>
Pes erat abscisus; hunc naso, testibus illum<br>
Privat; dentibus hos, deformat et auribus illos.<br>
Saepe solet captae sic tigridis ira latenter,<br>
Dum nullos agitare potest inclusa furores,<br>
Quae si forte valet ruptis escedere claustris,<br>
Quod videt omne vorat, rapit, insolitumque furorem<br>
Exerit; occursus leo perfugit ipse furentis,<br>
Quamvis ista minor sit corpore, fortior ille.<br>
Robertus geminis exacto navibus anno<br>
Adriacis undis loca rursus ad Apula transit.<br>
Is primogenito populum commiserat omnem,<br>
Cui nomen Buamondus erat, pariterque Brieno.<br>
Dus postquam Cannas sibi comperit esse rebelles,<br>
Obsidet; obsessas evertit humotenus illas.<br>
Rexerat has genitus genitrice Hermannus eadem,<br>
Unfredi fuerat qua filius Abagelardus.<br>
Non tamen unus eis pater extitit. Illa duobus<br>
Est sociata viris; miles praeclarus in armis<br>
Frater uterque fuit, sed cessit uterque potenti<br>
Roberto, cui vix par orbe potentia toto.<br>
Cannis destructis, Romam molitur adire<br>
Contra Gregorii Romani praesulis hostem<br>
Henricum, cuius iamdudum obsederat urbem<br>
Plurima barbaries annis remorata duobus,<br>
Altaque tormentis murorum moenia fregit,<br>
Et turres multas invictae diruit urbis.<br>
Iamque sibi fuerat pars subdita Transtiberina;<br>
Gregorius quadam fuerat conclusus in arce,<br>
Quae munita satis, non espugnabilis ulli<br>
Esse videbatur miri strunctura laboris;<br>
Hanc et munierat fidae custodia gentis.<br>
Robertum tantos ubi novit inisse paratus,<br>
Et sibi cum tantis inferre paratibus arma,<br>
Res fugit Henricus. Ducis hunc audacia terret<br>
Et virtus totum iam notificata per orbem.<br>
Expectare verens hunc ad loca tuta recessit.<br>
Robertus Romam properans vi perforat urbis<br>
Egregiae muros, tamen auxiliantibus ipsi<br>
Paucis Gregorii fautoribus. Inde quibusdam,<br>
Aedibus exustis, violenter ab obsidione<br>
Liberat obsessum iam tanto tempore. papam<br>
Hunc secum magno deducit honore Salernum.<br>
Henrico rursus cupidi cessere Quirites<br>
Post ducis abscessum. Papam concesserat illis<br>
Ipse Ravennatem Guibertum, qui scelerata<br>
Mente patri insurgens regnum praesumpsit adire<br>
Sedis apostolicae, Clemens a plebe vocatus.<br>
Agmina Romulea dux urbe reducta Salerni<br>
Dimisit. Numquam par huic exercitus haesit;<br>
Milia sex equitum, triginta milia Romam<br>
Duxerat hic peditum. Sic, uno tempore victi<br>
Sunt terrae domini duo, rex Alemannicus iste,<br>
Imperii rector Romani maximus ille.<br>
Alter ad arma ruens armis superatur, at alter<br>
Nominis auditi sola formidine cessit.<br>
EXPLICIT LIBER QUARTUS
</P>

<p class=border></P>

<p>
INCIPIT QUINTUS
</p>

<p>
Post ubi Robertum cognovit AleXius esse<br>
Aequore transvectum, vires reparare minutas<br>
Nititur absentisque ducis perfringere castra.<br>
Haec duo servabant vi consilioque potentes,<br>
Filius ille ducis Buamundus et iste Brienus.<br>
Haud procul a Ianina non parvi nominis urbe,<br>
Partis Alexinae populus sua castra locarat.<br>
Multiplici partem praemunit Alexius illam<br>
Obice plaustrorum, quam pervia planiciei<br>
Ad pervadendam facilem vicinia reddit.<br>
Ferrea cum tribulis omnes satiunca viarum<br>
Praepedit accessus, ut laxis hostis habenis<br>
Dum dimittet equos, pedibus figatur equorum.<br>
At nebula Danaum prospectus praepediente,<br>
Illuc Normanni per vitibus aspera densis<br>
Plenaque carectis loca pervenere latenter.<br>
Obstat congrediens paulisper Alexius illis,<br>
Sed non instantes sufferre diutius illos<br>
Evaluit, petiitque fugam victusque recessit.<br>
Urbem Thessaliae superatus Marte secundo<br>
Appetit egregiam&#151;vulgus vocat hanc Salonichin&#151;<br>
Et quia bellorum varios non ambigit esse<br>
Eventus, conatur adhuc ad bella redire.<br>
Gaudens audaci magis agmine quam numeroso,<br>
Esultans capti Buamundus honore Civisci,<br>
Obsidet insigni Larissam nomine claram,<br>
Ad quam delatos thesauros imperiales,<br>
Quamque opibus magnis audiverat esse repletam.<br>
Prodiit hac auctor Troianae cladis Achilles.<br>
Obsidione suae turbatus Alexius urbis<br>
Innumera cum gente venit, pugnamque virilem<br>
Contra Normannos exercuit. Obvia namque<br>
Pugnando cedit sibi gens comitata Brienum.<br>
Non modicum spectans Buamundus collibus agmen,<br>
Imperii pariter rectorem credit adesse.<br>
Irruit et trepidos hostes, ut nisus alaudas,<br>
Insequitur. Populo Graecorum exercitus huius<br>
Terga dat, at tantus contexit pulvis utrumque,<br>
Ut neuter videat quorsum pars altera tendit.<br>
Abdita silvarum victi petiere Pelasgi.<br>
Occisis victor redit ad montana quibusdam,<br>
Si qua parentur adhuc ipsi certamina spectans.<br>
Hostes digressos ubi novit Alexius esse,<br>
Larissaea petit multo cum milite castra.<br>
Dimissi castris pedites, maioribus hostem<br>
Viribus urgentem non armis ferre valentes,<br>
Vincuntur; maior pars occidit, et fugitiva<br>
Pars minor abscedit. Spoliorum quidquid ab omni.<br>
Victrix turba loco contraxit, Alexius effert.<br>
Nuncius ad montem Buamundo pandere casus<br>
Adversos properat; qui se speraverat esse,<br>
Victorem, victam partem dolet esse suorum.<br>
Nil tamen ipse pavens, comites sibi dissociatos<br>
Associare studet; nequeunt incommoda mentem<br>
Perterrere viri. Magis obsidione solutam<br>
Urbem conqueritur, iam victam iamque subactam.<br>
Marte fatigatos iam nos admota quieti<br>
Tradere membra monet. Vallem Buamundus opacam<br>
Haut procul inde petit, quae cuncta sibique suisque<br>
Apta ministrabat; sua dant ibi membra sopori.<br>
Plurima post triduum duo conduxere potentes<br>
Agmina Graecorum Buamundo bella parantes:<br>
Alter germanus augusti, Melisianus<br>
Alter cognatus; nomen fuit huic Adrianus.<br>
Normanni solitae memores virtutis ad arma<br>
Concurrunt celeres; solitique fugacibus Argi<br>
Elabi pedibus, redeunt properanter ad urbis
</p>

<p>
Moenia Larissae, qua clausus Alexius ipse<br>
Non procul audebat totiens superatus abire.<br>
Nec minus et Turchi clauduntur in urbe fugaces.<br>
Taliter obsessis populus normannicus illis<br>
Non remanere diu valuit, quia terra, labores<br>
Passa rapinarum, victus alimenta negabat,<br>
Et nuper captis fuerant sua perdita castris.<br>
Milite diviso vitae Buamundus ad usus<br>
Quaerit Ebellonae loca, Castoreaeque Brienus.<br>
Dimissa magna Saloniki parte suorum,<br>
Ad propriae sedem remeavit Alexius urbis,<br>
A Constantino quae sumpsit condita nomen.<br>
Gens redit interea Venetum ratibus reparatis,<br>
Atque requisitam nullis prohibentibus intrant<br>
Urbem Dirachii, quia rarus in urbe manebat<br>
Civis; egestatis disperserat undique cives<br>
Insolitae casus. Remorans ter quinque diebus<br>
Gens studet utilibus vacuare Venetica rebus<br>
Dirachium; sed praesidiis munitio tuta<br>
A duce dimissis, castelli iura negavit.<br>
Hoc non posse capi postquam videre, recedunt,<br>
Audito reditu geniti ducis advenientis,<br>
Ingressique rates, communiter aequore multas<br>
Erexere trabes, et parvae fit modus urbis.<br>
Castro composito de lignis, omnia classis<br>
Instrumenta suae gens provida seque locavit.<br>
Sicque sub aediculis, algenti tempore, contra<br>
Nimbosas hiemes remorantur in aequore tuti.<br>
Iam cedebat hiems, et verni temporis aurae<br>
Spirabant placidae, cum navibus omnibus omnes<br>
Ad Corifum properant. Haec complacet insula cunctis.<br>
Classis Alexinae dux Mabrica venerat illuc.<br>
Inde placet nautis repetenda Venetia multis,<br>
Mutuus ut fieri valeat redeuntibus illis<br>
Abscessus comitum, patriam sic quisque revisat.<br>
Hoc statuunt fieri; Roberti namque regressus<br>
Protrahitur Dimium; diuturna negotia rerum<br>
Absumendarum sunt illis causa suarum.
</p>

<p>
Tempore Robertus multis intentus in illo,<br>
Praecipuas contra Iordanem bella gerendi<br>
Cura, infectum nil dimissurus habebat.<br>
Propterea Latio non ipse redire volebat.<br>
Iordanis princeps perterritus advenientis<br>
Henrici fama, non armis obviat illi<br>
Ut sese finesque suos tutetur ab illo,<br>
Sed firmae secum componens foedera pacis<br>
Illi se subigit; genitus conceditur obses;<br>
Et cum prole dedit solidorum munera multa.<br>
Hoc, ne privetur dominatus iure paterni,<br>
Fecit, si regi sit ad Apula transitus arva.<br>
Et quia Iordanis ditioni cesserat eius,<br>
Dux huius terras ferro populatur et igni.<br>
Inde nepos petiit pacem, recipitque petitam.<br>
Gregorio papae, sedatis omnibus ante<br>
Quam repetat fines Graecorum, supplicat orans<br>
Dedicet ecclesiam, quam fecerat hic ad honorem<br>
Mathaei sancti. Placidus favet ille precanti.<br>
His ita completis animos intendit ad illud<br>
Propositum, quod mente diu tractarat agendum.<br>
Electos igitur nautas, et quos magis aptos<br>
Militiae novit, secum facit ire Tarentum.<br>
Huc cum gente sua navis convenerat omnis.<br>
Classis magnificos ibi militiaeque paratus<br>
Instruit; expensis naves implentur et armis.<br>
Portum Brondisii, qui tutior esse videtur,<br>
His comitatus adit. Transire veretur Hidronti,<br>
Quo brevior transcursus erat, quia tempus adesse<br>
Coeperat autumni, tranquilla recesserat aestas.<br>
Unde timens ratibus mora nequa noceret Hidronti<br>
Ex tempestatis subitis incursibus ortae,<br>
In portu tuto fit tutus classe recepta;<br>
Expectat flatus prudenti mente secundos.<br>
Inde vale faciens uxori litore stanti<br>
Restantique simul populo cum coniuge, coepit<br>
Finibus Ausoniis iam non rediturus abire.<br>
Armatis centum viginti navibus aequor<br>
Transfretat Adriacum, genito comitante Rogero,<br>
Qui patris esse sequax armorum strenuitate<br>
Et placida cunctis affabilitate studebat.<br>
Duxit praeterea naves oneraria quarum<br>
Lex erat, has et equis sumptuque replevit et armis<br>
Et variis rebus, quas aequoris exigit usus.<br>
Aequore transvectis exercitus ille coivit<br>
Quem ducis egregii servabat filius alter.<br>
Exegere fere menses in litore binos,<br>
Tempestate gravi bellum differre coacti.
</p>

<p>
Temperie placida portum redeunte relinquunt,<br>
Et contra Venetum naves Danaumque chelindros<br>
Certamen navale parant. Dux quinque triremes<br>
Ducit, ducendas commisit quinque Rogero,<br>
Roberto totidem fratri, totidem Buamundo;<br>
His aderant ratium suffragia iuncta minorum.<br>
Innumeras bello Danai duxere chelindros.<br>
Altera turba, novem confisa triremibus altis,<br>
Quas habiles bello magis esse Venetia novit,<br>
Roberti naves dum conspicit inferiores<br>
Esse suis, audacter eis congressa resistit,<br>
Atque interpositis Danaum praefulta chelindris,<br>
Iactibus innumeris telorum desuper hostes<br>
Sauciat, et ferri se pondera magna minatur<br>
Iacturam, ne classis eis inimica propinquet.<br>
Vix in ea navi; quae fert ad bella Rogerum,<br>
Quilibet illaesus reperitur, et ipse lacerto<br>
Saucius obstanti stat cedere nescius hosti,<br>
Immemor illati sibi vulneris; ardor honoris,<br>
Quantus adesse solet victoribus, incitat illum.<br>
Hunc pater insigni decoratus saepe triumpho<br>
Accit, et accitum maiori classe chelindros<br>
Dissociare iubet. Patris impiger ille iubentis<br>
Iussa sequi properans, cum quinque triremibus illis<br>
Quae sibi commissae fuerant, inferre chelindris<br>
Bella parat. Danai nichil hoc pugnante repugnant,<br>
Sed passim fugiunt, ut aves obstare volanti<br>
Non audent aquilae, cursuque latere fugaci<br>
Coguntur lepores, dum ne rapiantur aduncis<br>
Unguibus et rostro metuunt cibus esse voraci.<br>
His ita dimotis stat sola Venetica classis.<br>
Robertus genitique sui, dum stare fugati<br>
Graecorum ratibus solas videre triremes,<br>
Invasere suis cum navibus acriter illas;<br>
Tamque fuit vehemens impulsus et impetas harum,<br>
Ut septem mersis non posse Venetica classis<br>
Elabi speret. Solis sed stare duabus<br>
Navibus ad bellum nil profuit; hostibus omnes<br>
Cedere coguntur; solito dux more triumphat.<br>
Classe triumphata secum duo milia victor<br>
Ad portum ducit de pugnatoribus illis,<br>
Qui magis obstiterant, quorumque audacia maior.<br>
Praeter eos alios quingentos annumeravit,<br>
Qui capti fuerant. Septem, fugientibus Argis,<br>
Argolicae naves sunt hoc certamine captae.<br>
Qui castrum Corifi servare fideliter illi<br>
Solliciti fuerant, solvuntur ab obsidione<br>
Quam passi fuerant, dux dum metuendus abesset.<br>
Exin vitrices et victas ducere naves<br>
Procurat, tutis stationibus ut locet illas<br>
Temporis hiberni dux incumbente pruina.<br>
Has ratione sagax Cliceum ducit ad amnem;<br>
Naves et nautas ibi collocat, et remorari,<br>
Dum placidae redeant aestatis tempora, iussit.<br>
Ipse suos equites hiemali tempore secum<br>
Bundiciam ducit, mansurus ibique moratur.
</p>

<p>
Gliceo populum fuerat qui proximus amni,<br>
Asperior solito languere pruina coegit.<br>
Frigoris atque famis pars maxima passa labores<br>
Interit, et tantae crescunt incommoda pestis,<br>
Ut prius exactus mensis quam tertius esset,<br>
Sint praeventa decem quasi milia morte virorum.<br>
Nec reliquus tantae necis est esercitus expers;<br>
Namque brevi morbus communi clade peremit<br>
Quingentos equites, necnon innobile vulgus<br>
Magna parte ruit; nec eques nec nauta nec ullus<br>
Vir valet instantis leti vitare ruinam.<br>
Nulla tamen frangunt ducis infortunia mentem;<br>
Portis et ad casus manet imperterritus omnes.<br>
Filius aegrotans poscit Buamundus ut ipsum<br>
Italiae remeare pater permittat ad oras,<br>
Quae medicis multis medicaminibusque redundat:<br>
Ille licet nolens consensit abire volenti,<br>
Tam clarae sobolis cupiens reparare salutem.<br>
Danda recessuro dedit. Hoc abeunte Rogerum<br>
Iussit adire suo cum milite Chephaloniam,<br>
Ut, tanta fuerat quae tempestate rebellis,<br>
Victa refrenetur. Haec insula dum capietur,<br>
Undique terrendas Graecorum noverat urbes.<br>
Iussa patris sequitur iussamque Rogerus ad urbem<br>
Cum ducis agminibus properavit et obsidet illam.<br>
Dux repetit positas Gliceo flumine naves,<br>
Et studet inclusas abducere, non minus undis<br>
Quam terris avidus Graecos domitare tumaces.<br>
Bella parare ferox et equis et classe laborat,<br>
Navibus abductis turbetur ut insula quaeque,<br>
Conferat et fisco ducis imperiale tributum.<br>
Temporis aestivi reditu defecit aquarum<br>
Copia, nec tantis iam defluit alveus undis,<br>
Ut fluvio nautae valeant deducere naves.<br>
Dux, qui difficilem facilem facit arte laborem,<br>
Dum fluvium solitis cognovit egere fluentis,<br>
Namque meatus aquae brevis arta fauce fluebat,<br>
Multos afferri palos et ab amnis utraque<br>
Margine configi connexos vimine iussit,<br>
Et multis multa praecisis arbore ramis<br>
Composuit crates, et arenis desuper implet.<br>
Sic aqua lascive dispersa refertur in unum.<br>
Alveus altior hinc coepitque capacior esse,<br>
Cogitur unde viam praebere meabilis unda<br>
Navibus, illaesaeque maris revehuntur ad undas.<br>
Vir venerabilis hoc in tempore papa Salerni<br>
Gregorius moritur, quem nec persona nec auri<br>
Umquam flexit amor; iustum servare rigorem<br>
Semper proposuit; non cor dare laeta valebant<br>
Absque modo laetum, nec tristia reddere moestum.<br>
Solator moesti, lucis via, doctor honesti,<br>
Legibus arcebat tumidos, humilesque fovebat;<br>
Terror iniquorum, clipeus fuit ille proborum,<br>
Atque salutiferi spargendo semina verbi,<br>
Numquam cessavit populum revocare fidelem<br>
A vitiis ad eos quibus itur ad aethera mores;<br>
Vitaque doctrinae non discordare solebat.<br>
Non fuit instabilis vel arundineae levitatia<br>
Dus non se lacrimis audita forte coercet<br>
Morte viri tanti; non mors patris amplius illum<br>
Cogeret ad lacrimas, non filius ipse, nec uxor,<br>
Estremos etsi casus utriusque videret.<br>
Magnus erat de morte dolor, quia magnus amoris,<br>
Vivere dum licuit, nexus coniunxerat illos.<br>
Alter ab alterius numquam discessit amore<br>
Firmatae quondam post mutua foedera pacis.<br>
Aecclesia sancti Mathaei papa sepultus<br>
Nobilitat tanti thesauro corporis urbem.<br>
Hanc, quia translatus Mathaeus apostolus alti<br>
Nomirus esse facit, meritumque vicarius iste<br>
Auget ibi positus, prae cunctis urbibus unam<br>
Dux elegisset, sibi vivere si licuisset.<br>
Verum Gregorii post mortem praesulis illi<br>
Ad loca non licuit Latii dimissa redire.<br>
Continuis huius soboles generosa Rogerus<br>
Perterrere minis non cessat Cephaloniam.<br>
Insula Roberto proponitur esse petenda<br>
Ad quam missus erat capiendam filius eius.<br>
Navim conscendens, quam castra revisere possit,<br>
Febre prius capitur. Plagrare Canicula fervens<br>
Coeperat, aestiva cuius saevissimus ardor<br>
Tempestate solet mortalibus esse nocivus.<br>
Uxor ab Italia non multo venerat ante,<br>
Et castris aderat, dum nati castra revisit<br>
Dux, quibus exierat populo cum classe relicto.<br>
Haec ubi Robertum cognovit febricitare,<br>
In quo tota sui sita spes erat, utpote tanto<br>
Coniuge, discissis flens vestibus, acceleratis<br>
Cursibus accessit; quae defecisse maritum<br>
Extremosque videns casus instare propinquos,<br>
Ungue genas lanians, impexos scissa capillos,<br>
&#171; Proh dolor! exclamat, quid inibo miserrima, vel quo<br>
Infelix potero discedere? Nonne Pelasgi<br>
Audita me morte tui natumque tuumque<br>
Invadent populum, quorum tu gloria solus,<br>
Spes et robur eras, tua quos praesentia fovit<br>
Extremis positos? Quia te praesente tuorum<br>
Hostis nemo minas, congressus nemo timebat.<br>
Pluribus et quamvis acies adversa catervis<br>
Obsita non paucis, tua quos animatio tutos<br>
Fecerat, audebant committere bella, nec umquam<br>
Te viso potuit mundana resistere virtus.<br>
Filius ecce lupis sinitur rapiendus et uxor<br>
Et populus, nunquam sine te securus habendus.<br>
Te quia, qui populi fueras audacia nostri,<br>
Amisso populus non audax esse valebit.<br>
Quodlibet ignavum poterit praecellere vulgus.<br>
Impia mors, homini, quo tot pereunte peribunt,<br>
Parce precor; precibus quae cumdescendere nescis,<br>
Expecta saltim dum nos ad nostra reducat,<br>
Ut locus excipiat nos post sua funera tutus.<br>
Ah! Miseram! frustra precor hanc, ingrata precanti<br>
Cum semper fuerit nullique peperceritt umquam &#187;.<br>
Nec minus et flenti flens cum genitrice Rogerus,<br>
Magnos cum gemitu clamores tollit ad astra,<br>
Se prius orbatum lacrimas patre, quam vel habendi<br>
Parta vel ad plenum sit gnarus habenda parandi,<br>
Sectarique sciat virtutis facta paternae.<br>
Astantis populi lacrimas quis lumine sicco<br>
Inspiceret? quis tam patiens, tam ferreus esset,<br>
Ut non moestitiam tot passis compateretur?<br>
Inter tot lacrimas cum corpore sanguine Christi<br>
Accepto, moriens vita spoliatur amica:<br>
Sic et in exilio robusti principis artus<br>
Spiritus exutos dimittit et exanimatur,<br>
Qui fortes animos aliis inferre solebat,<br>
Se praesente suis nil passus adesse timoris.<br>
Non remanere viri Graecorum partibus uxor<br>
Corpus passa, suis conatur reddere terris.<br>
Quamque magis celerem cognovert esse galeram<br>
Scandit, ibi posito Roberti corpore trangit,<br>
Mortuus ut rediens Latio solatia praestet,<br>
Cui non fas vivo fuit ad sua regna reverti.<br>
Castra Rogerus adit patris, interitusque paterni<br>
Notitia populum communicat anxius omnem,<br>
Consiliumque petit. Privandum namque fatetur,<br>
Ni redeat propere, se iuris honore paterni,<br>
Haeredem cuius pater hunc indixerat esse.<br>
Illi promittunt omnes se corde fideli,<br>
Sicut servierant patri, servire paratos;<br>
Sitque coadiutor transgressibus aequoris illis<br>
Unanimes rogitant. Populo favet ille roganti.<br>
Se tamen expectet, dum Cephalonia petatur<br>
Insula, qua socios dimiserat, obsecrat omnes;<br>
Et &#171; Nullius, ait, fidei me iure vocare<br>
Deberet populus dimissus in obsidione,<br>
Abscedens eius si castra revisere nollem,<br>
Et patris intentum, quem vobis notificavi,<br>
Discessumque meum non illis notificarem &#187;.<br>
His dictis ad castra suae redit obsidionis,<br>
Defunctumque patrem, se velle recedere pandit.<br>
Acturos referunt se quisque quod egerit ille,<br>
Obsequiique sui coeptis desistere nolle,<br>
Si condigna tamen sibi convenientia detur.<br>
Taliter amoto sua castra petente Rogero,<br>
Gens aliis castris tanto remorata pavore<br>
Concutitur, quod se nullatenus emerituram<br>
Elapsum speret, quasi vita salusque negetur.<br>
Omnes si Danai, gens Persica, gens Agarena<br>
Hos invasissent, et ab omni climate mundi<br>
Afflueret populus, peteretque armatus inermes:<br>
Non illa hac formido foret formidine maior.<br>
Mors unius erat multorum causa pavoris.<br>
Innumeras gentes, duce qui vivente solebant<br>
Vincere, defuncto paucis obstare timerent.<br>
Milibus esse decem sic saepe valentior unus<br>
Atque fugare viri duo milis mille probantur.<br>
Hostis ne subeat, maiori classe cremata,<br>
Territa gens studuit naves servare minores,<br>
Aequor ut Adriacum transvecta pavore levetur.<br>
Tantus erat terror. Nec opes nec pallia curant;<br>
Omnia postponunt, et corpora sola carinis<br>
Supplicibus precibus poscunt inducere nautas;<br>
Atque licet naves a terra longius essent,<br>
Pars conscendit equos, ut perveniatur ad illas,<br>
Dimissis et equis imponunt corpora tantum,<br>
Pars natat, ut nando valeat conscendere navem;<br>
Pars tamen illorum maior, quia non remeare<br>
Navibus evaluit, remanens se mancipat Argis;<br>
Quique timebantur timidi servire Pelasgis<br>
Incipiunt, animi pulsa feritate ferocis.
</p>

<p>
Iamque rates fuerant secus Appula litora ductae,<br>
Tempestas tumidum quatit intolerabilis aequor.<br>
Naufragium passi quam plures sunt ibi nautae;<br>
Pars hominum cum classe perit, fractaque procellis,<br>
Qua fuerat corpus transvectum nobile navi,<br>
In mare delapsum non absque labore cadaver<br>
Extrahitur. Foetor ne prodeat inde nocivus,<br>
Viscera corque ducis subhumari iussit Idronti<br>
Praedita consiliis semper prudentibus uxor,<br>
Et multo reliquum condivit aromate corpus,<br>
Hinc deportari Venusinam fecit ad urbem,<br>
Qua fuerant fratrum costructa sepulchra priorum.<br>
Hos prope cum magno dux est subhumatus honore.<br>
Urbs Venusina nitet tantis decorata sepulchris.<br>
A Caroli Magni vel tempore Caesaris umquam<br>
Nullos terra pares produxit fratribus istis.<br>
Hic subhumatorum fabricata iussibus horum<br>
Ecclesia, cuis decor urbis praenitet huius,<br>
Det veniae munus rex illis trinus et unus.
</p>

<p>
EXPLICIT LIBER QUINTUS
</p>

<p>
Nostra, Rogere, tibi, cognoscis carmina scribi.<br>
Mente tibi laeta studuit parere poeta.<br>
Semper et auctores hilares meruere datores:<br>
Tu duce Romano dux dignior Octaviano,<br>
Sis mihi, quaeso, boni spes, ut fuit ille Maroni.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</table>
</p>
</BODY></HTML>