<html>
	<head>
		<title>Claudian: De Raptu Proserpinae II</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CLAUDIUS CLAUDIANUS<br>
 DE RAPTU PROSERPINAE LIBER SECUNDUS
</p>

<p class=border></P>

<p>
<b>PRAEFATIO</B>
</p>

<p>
Otia sopitis ageret cum cantibus Orpheus<br>
neglectumque diu deposuisset opus,<br>
lugebant erepta sibi solatia Nymphae,<br>
quaerebant dulces flumina maesta modos.<br>
Saeva feris natura redit metuensque leonem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
implorat citharae vacca tacentis opem.<br>
Illius et duri flevere silentia montes<br>
silvaque Bistoniam saepe secuta chelyn.<br>
Sed postquam Inachiis Alcides missus ab Argis<br>
Thracia pacifero contigit arva pede&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
diraque sanguinei vertit praesepia regis<br>
et Diomedeos gramine pavit equos,<br>
tunc patriae festo laetatus tempore vates<br>
desuetae repetit fila canora lyrae<br>
et resides levi modulatus pectine nervos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
pollice festivo nobile duxit ebur.<br>
Vix auditus erat: venti frenantur et undae,<br>
pigrior astrictis torpuit Hebrus aquis,<br>
porrexit Rhodope sitientes carmina rupes,<br>
excussit gelidas pronior Ossa nives.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Ardua nudato descendit populus Haemo<br>
et comitem quercum pinus amica trahit,<br>
Cirrhaeasque dei quamvis despexerit artes,<br>
Orpheis laurus vocibus acta venit.<br>
Securum blandi leporem fovere molossi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
vicinumque lupo praebuit agna latus.<br>
Concordes varia ludunt cum tigride dammae,<br>
Massylam cervi non timuere iubam.<br>
Ille novercales stimulos actusque canebat<br>
Herculis et forti monstra subacta manu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
qui timidae matri pressos ostenderit angues<br>
intrepidusque fero riserit ore puer.<br>
"Te neque Dictaeas quatiens mugitibus urbes<br>
taurus nec Stygii terruit ira canis,<br>
non leo sidereos caeli rediturus ad axes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
non Erymanthei gloria montis aper.<br>
Solvis Amazonios cinctus, Stymphalidas arcu<br>
appetis, occiduo ducis ab orbe greges<br>
tergeminique ducis numerosos deicis artus<br>
et totiens uno victor ab hoste redis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Non cadere Antaeo, non crescere profuit Hydrae,<br>
nec cervam volucres eripuere pedes.<br>
Caci flamma perit, rubuit Busiride Nilus,<br>
prostratis maduit nubigenis Pholoe.<br>
Te Libyci stupuere sinus, te maxima Tethys&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
horruit, imposito cum premerere polo.<br>
Firmior Herculea mundus cervice pependit,<br>
lustrarunt umeros Phoebus et astra tuos."<br>
Thracius haec vates. Sed tu Tirynthius alter,<br>
Florentine, mihi, tu mea plectra moves&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
antraque Musarum longo torpentia somno<br>
excutis et placidos ducis in orbe choros.
</p>

<p>
<b>LIBER SECUNDUS</B>
</p>

<p>
Impulit Ionios praemisso lumine fluctus<br>
nondum pura dies, tremulis vibratur in undis<br>
ardor et errantes ludunt per caerula flammae.<br>
Iamque audax animi fidaeque oblita parentis<br>
fraude Dionaea riguos Proserpina saltus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
(sic Parcae voluere) petit. Ter cardine verso<br>
praesagum cecinere fores, ter conscia fati<br>
flebile terrificis gemuit mugitibus Aetna.<br>
Nullis illa tamen monstris nulloque tenetur<br>
prodigio; comites gressum iunxere sorores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Prima dolo gaudens et tanti conscia voti<br>
it Venus et raptus metitur corde futuros,<br>
iam durum flexura Chaos, iam Dite subacto<br>
ingenti famulos Manes ductura triumpho.<br>
Illi multifidos crinis sinuatur in orbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Idalia divisus acu; sudata marito<br>
fibula purpureos gemma suspendit amictus.<br>
Candida Parrhasii post hanc regina Lycei<br>
et Pandionias quae cuspide protegit arces,<br>
utraque virgo, ruunt: haec tristibus aspera bellis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
haec metuenda feris. Tritonia casside fulva<br>
caelatum Typhona gerit, qui summa peremptus<br>
ima parte viget moriens et parte superstes,<br>
hastaque terribili surgens per nubila ferro<br>
instar erat silvae; tantum stridentia colla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
Gorgonis obtentu pallae fulgentis inumbrat.<br>
At Triviae lenis species et multus in ore<br>
frater erat Phoebique genas et lumina Phoebi<br>
esse putes, solusque dabat discrimina sexus.<br>
Brachia nuda nitent, levibus proiecerat auris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
indociles errare comas arcuque remisso<br>
otia nervus agit; pendent post terga sagittae.<br>
Crispatur gemino vestis Gortynia cinctu<br>
poplite fusa tenus, motoque in stamine Delos<br>
errat et aurato trahitur circumflua ponto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
Quas inter Cereris proles, nunc gloria matris,<br>
mox dolor, aequali tendit per gramina passu,<br>
nec membris nec honore minor, potuitque videri<br>
Pallas, si clipeum ferret, si spicula, Phoebe.<br>
Collectae tereti nodantur iaspide vestes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Pectinis ingenio numquam felicior artis<br>
contigit eventus, nulli sic consona telae<br>
fila nec in tantum veri duxere figuras.<br>
Hic Hyperionio Solem de semine nasci<br>
fecerat et pariter Lunam, sed dispare forma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
aurorae noctisque duces. Cunabula Tethys<br>
praebet et infantes gremio solatur anhelos<br>
caeruleusque sinus roseis radiatur alumnis.<br>
Invalidum dextro portat Titana lacerto<br>
nondum luce gravem nec pubescentibus alte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
cristatum radiis. Primo clementior aevo<br>
fingitur et tenerum vagitu despuit ignem.<br>
Laeva parte soror vitrei libamina potat<br>
uberis et parvo signatur tempora cornu.<br>
Tali luxuriat cultu. Comitantur euntem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
Naides et socia stipant utrimque caterva,<br>
quae fontes, Crinise, tuos et saxa rotantem<br>
Pantagiam nomenque Gelam qui praebuit urbi,<br>
concelebrant, quas pigra vado Camerina palustri,<br>
quas Arethusaei latices, quas advena nutrit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
Alpheus; Cyane totum supereminet agmen.<br>
Qualis Amazonidum peltis exsultat ademptis<br>
pulchra cohors, quotiens Arcton populata virago<br>
Hippolyte niveas ducit post proelia turmas,<br>
seu flavos stravere Getas, seu forte rigentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
Thermodontiaca Tanaim fregere securi:<br>
aut quales referunt Baccho sollemnia Nymphae<br>
Maeoniae, quas Hermus alit, ripasque paternas<br>
percurrunt auro madidae; laetatur in antro<br>
amnis et undantem declinat prodigus urnam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
Viderat herboso sacrum de vertice vulgus<br>
Henna parens florum curvaque in valle sedentem<br>
compellat Zephyrum: Pater o gratissime veris,<br>
qui mea lascivo regnas per prata meatu<br>
semper et adsiduis inroras flatibus annum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
respice Nympharum coetus et celsa Tonantis<br>
germina per nostros dignantia ludere campos.<br>
Nunc adsis faveasque, precor, nunc omnia fetu<br>
pubescant virgulta velis, ut fertilis Hybla<br>
invideat vincique suos non abnuat hortos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
Quidquid turiferis spirat Panchaia silvis,<br>
quidquid odoratus longe blanditur Hydaspes,<br>
quidquid ab extremis ales longaevus harenis<br>
colligit optato repetens exordia saeclo,<br>
in venas disperge meas et flamine largo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
rura fove. Merear divino pollice carpi<br>
et nostris cupiant ornari numina sertis."<br>
Dixerat. Ille novo madidantes nectare pennas<br>
concutit et glebas fecundo rore maritat,<br>
quaque volat, vernus sequitur rubor. Omnis in herbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
turget humus medioque patent convexa sereno;<br>
sanguineo splendore rosas, vaccinia nigro<br>
induit et dulci violas ferrugine pingit.<br>
Parthica quae tantis variantur cingula gemmis<br>
regales vinctura sinus? Quae vellera tantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
ditibus Assyrii spumis fuscantur aeni?<br>
Non tales volucer pandit Iunonius alas,<br>
nec sic innumeros arcu mutante colores<br>
incipiens redimitur hiems, cum tramite flexo<br>
semita discretis interviret umida nimbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
Forma loci superat flores: curvata tumore<br>
parvo planities et mollibus edita clivis<br>
creverat in collem. Vivo de pumice fontes<br>
roscida mobilibus lambebant gramina rivis<br>
silvaque torrentes ramorum frigore soles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
temperat et medio brumam sibi vindicat aestu:<br>
apta fretis abies, bellis accommoda cornus,<br>
quercus amica Iovi, tumulos tectura cupressus,<br>
ilex plena favis, venturi nuntia laurus.<br>
Fluctuat hic denso crispata cacumine buxus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
hic hederae serpunt, hic pampinus induit ulmos.<br>
Haud procul inde lacus (Pergum dixere Sicani)<br>
panditur et nemorum frondoso margine cinctus<br>
vicinis pallescit aquis; admittit in altum<br>
cernentes oculos et late pervius humor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
ducit inoffensos liquido sub flumine visus,<br>
imaque perspicui prodit secreta profundi.<br>
[Huc elapsa cohors gaudet per florida rura].<br>
Hortatur Cytherea legant: "Nunc ite, sorores,<br>
dum matutinis praesudat solibus aer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
dum meus humectat flaventes Lucifer agros,<br>
roranti praevectus equi." Sic fata doloris<br>
carpit signa sui. Varios tum cetera saltus<br>
invasere cohors. Credas examina fundi<br>
Hyblaeum raptura thymum, cum cerea reges&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
castra movent fagique cava dimissus ab alvo<br>
mellifer electis exercitus obstrepit herbis.<br>
Pratorum spoliatur honos: haec lilia fuscis<br>
intexit violis, hanc mollis amaracus ornat,<br>
haec graditur stellata rosis, haec alba ligustris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
Te quoque flebilibus maerens, Hyacinthe, figuris<br>
Narcissumque metunt, nunc inclita germina veris,<br>
praestantes olim pueros. Tu natus Amyclis,<br>
hunc Helicon genuit. Disci te perculit error,<br>
hunc fontis decepit amor. Te fronte recussa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
Delius, hunc fracta Cephisus harundine luget.<br>
Aestuat ante alias avido fervore legendi<br>
frugiferae spes una deae. Nunc vimine texto<br>
ridentes calathos spoliis agrestibus implet,<br>
nunc sociat flores seseque ignara coronat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
augurium fatale tori. Quin ipsa tubarum<br>
armorumque potens dextram, qua fortia turbat<br>
agmina, qua stabiles portas et moenia vellit,<br>
iam levibus laxat studiis hastamque reponit<br>
insuetisque docet galeam mitescere sertis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
Ferratus lascivit apex horrorque recessit<br>
Martius et cristae pacato fulgure vernant.<br>
Nec quae Parthenium canibus scrutatur odoris<br>
aspernata choros libertatemque comarum<br>
iniecta voluit tantum frenare corona.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
Talia virgineo passim dum more geruntur,<br>
ecce repens mugire fragor, confligere turres<br>
pronaque vibratis radicibus oppida verti.<br>
Causa latet. Dubios agnovit sola tumultus<br>
diva Paphi mixtoque metu perterrita gaudet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
Iamque per anfractus animarum rector opacos<br>
sub terris quaerebat iter gravibusque gementem<br>
Enceladum calcabat equis. Immania findunt<br>
membra rotae pressaque Gigas cervice laborat<br>
Sicaniam cum Dite ferens temptatque moveri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
debilis et fessis serpentibus impedit axem:<br>
fumida sulphureo praelabitur orbita dorso.<br>
Ac velut occultus securum pergit in hostem<br>
miles et effossi subter fundamina campi<br>
transilit inclusos arcano limite muros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
turbaque deceptas victrix erumpit in arces<br>
terrigenas imitata viros: sic tertius heres<br>
Saturni latebrosa vagis rimatur habenis<br>
devia fraternum cupiens exire sub orbem.<br>
Ianua nulla patet; prohibebant undique rupes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
oppositae duraque deum compage tenebant.<br>
Non tulit ille moras indignatusque trabali<br>
saxa ferit sceptro: Siculae sonuere cavernae,<br>
turbatur Lipare, stupuit fornace relicta<br>
Mulciber et trepidus deiecit fulmina Cyclops.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
Audiit et si quem glacies Alpina coercet,<br>
et qui te, Latiis nondum praecincte tropaeis<br>
Thybri, natat missamque Pado qui remigat alnum.<br>
Sic, cum Thessaliam scopulis inclusa teneret<br>
Peneo stagnante palus et mersa negaret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
arva coli, trifida Neptunus cuspide montes<br>
impulit adversos. Tunc forti saucius ictu<br>
dissiluit gelido vertex Ossaeus Olympo.<br>
Carceribus laxantur aquae factoque meatu<br>
redduntur fluviusque mari tellusque colonis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
Postquam victa manu duros Trinacria nexus<br>
solvit, et immenso late discessit hiatu,<br>
apparet subitus caelo timor: astra viarum<br>
mutavere fidem, vetito se proluit Arctos<br>
aequore, praecipitat pigrum formido Booten,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
horruit Orion, audito palluit Atlas<br>
hinnitu, rutilos obscurat anhelitus axes<br>
discolor et longa solitos caligine pasci<br>
terruit orbis equos, pressis haesere lupatis<br>
attoniti meliore polo rursusque verendum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
in Chaos obliquo certant temone reverti.<br>
Mox ubi pulsato senserunt verbera tergo<br>
et solem didicere pati, torrentius amne<br>
hiberno tortaque ruunt pernicius hasta,<br>
quantum non iaculum Parthi, non impetus Austri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
non leve sollicitae mentis discurrit acumen.<br>
Sanguine frena calent, corrumpit spiritus auras<br>
letifer, infectae spumis vitiantur harenae.<br>
Diffugiunt Nymphae, rapitur Proserpina curru<br>
imploratque Deas. Iam Gorgonis ora revelat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
Pallas et intento festinat Delia telo,<br>
nec patruo cedunt. Stimulat communis in arma<br>
virginitas crimenque feri raptoris acerbat.<br>
Ille velut stabuli decus armentique iuvencam<br>
cum leo possedit nudataque viscera fodit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
unguibus et rabiem totos exegit in armos,<br>
stat crassa turpis sanie nodosque iubarum<br>
excutit et viles pastorum despicit iras.<br>
"Ignavi domitor vulgi, deterrime fratrum",<br>
Pallas ait, "quae te stimulis facibusque profanis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
Eumenides movere? Tua cur sede relicta<br>
audes Tartareis caelum incestare quadrigis?<br>
Sunt tibi deformes Dirae, sunt altera Lethes<br>
numina, sunt tristes Furiae te coniuge dignae.<br>
Fratris linque domos, alienam desere sortem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
nocte tua contentus abi. Quid viva sepultis<br>
admisces? Nostrum quid proteris advena mundum?"<br>
Talia vociferans avidos transire minaci<br>
cornipedes umbone ferit clipeique retardat<br>
obice Gorgoneisque premens assibilat hydris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
praetentaque operit crista. Libratur in ictum<br>
fraxinus et nigros illuminat obvia currus<br>
missaque paene foret, ni Iuppiter aethere summo<br>
pacificas rubri torsisset fulminis alas<br>
confessus socerum. Nimbis Hymenaeus hiulcis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
intonat, et testes firmant conubia flammae.<br>
Invitae cessere deae. Compescuit arcum<br>
cum gemitu talesque dedit Latonia voces:<br>
Sis memor o longumque vale: reverentia patris<br>
obstitit auxilio, nec nos defendere contra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
possumus; imperio vinci maiore fatemur.<br>
In te coniurat genitor populoque silenti<br>
traderis, heu! cupidas non aspectura sorores<br>
aequalemque chorum. Quae te fortuna supernis<br>
abstulit et tanto damnavit sidera luctu?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
Iam neque Partheniis innectere retia lustris<br>
nec pharetras gestare libet. Securus ubique<br>
spumet aper saevique fremant impune leones.<br>
Te iuga Taygeti, posito te Maenala flebunt<br>
venatu maestoque diu lugebere Cyntho,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
Delphica quin etiam fratris delubra tacebunt."<br>
Interea volucri fertur Proserpina curru<br>
caesariem diffusa Noto planctuque lacertos<br>
verberat et questus ad nubila tendit inanes:<br>
"Cur non torsisti manibus fabricata Cyclopum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
in nos tela, pater? Sic me crudelibus umbris<br>
tradere, sic toto placuit depellere mundo?<br>
Nullane te flectit pietas? Nihilumne paternae<br>
mentis inest? Tantas quo crimine movimus iras?<br>
Non ego, cum rapido saeviret Phlegra tumultu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
signa Deis adversa tuli, nec robore nostro<br>
Ossa pruinosum vexit glacialis Olympum.<br>
Quod conata nefas aut cuius conscia culpae<br>
exsul ad immanes Erebi detrudor hiatus?<br>
O fortunatas, alii quascumque tulere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
raptores! Saltem communi sole fruuntur.<br>
Sed mihi virginitas pariter caelumque negatur;<br>
eripitur cum luce pudor terrisque relictis<br>
servitum Stygio ducor captiva tyranno.<br>
O male dilecti flores despectaque matris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
consilia! o Veneris deprensae serius artes!<br>
Mater, io! seu te Phrygiis in vallibus Idae<br>
Mygdonio buxus circumsonat horrida cantu,<br>
seu tu sanguineis ululantia Dindyma Gallis<br>
incolis et strictos Curetum respicis enses,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
exitio succurre meo, compesce furentem,<br>
comprime ferales torvi praedonis habenas."<br>
Talibus ille ferox dictis fletuque decoro<br>
vincitur et primi suspiria sensit amoris.<br>
Tunc ferrugineo lacrimas detergit amictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
et placida maestum solatur voce dolorem:<br>
"Desine funestis animum, Proserpina, curis<br>
et vano vexare metu. Maiora dabuntur<br>
sceptra nec indigni taedas patiere mariti.<br>
Ille ego Saturni proles, cui machina rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
servit et immensum tendit per inane potestas.<br>
Amissum ne crede diem: sunt altera nobis<br>
sidera, sunt orbes alii, lumenque videbis<br>
purius Elysiumque magis mirabere solem<br>
cultoresque pios. Illic pretiosior aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
aurea progenies, habitat semperque tenemus,<br>
quod superi meruere semel. Nec mollia desunt<br>
prata tibi. Zephyris illic melioribus halant<br>
perpetui flores, quos nec tua protulit Henna.<br>
Est etiam lucis arbor praedives opacis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
fulgentes viridi ramos curvata metallo.<br>
Haec tibi sacra datur, fortunatumque tenebis<br>
autumnum et fulvis semper ditabere pomis.<br>
Parva loquor: quidquid liquidus complectitur aer,<br>
quidquid alit tellus, quidquid maris aequora verrunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
quod fluvii volvunt, quod nutrivere paludes,<br>
cuncta tuis pariter cedent animalia regnis,<br>
lunari subiecta globo, qui septimus auras<br>
ambit et aeternis mortalia separat astris.<br>
Sub tua purpurei venient vestigia reges&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
deposito luxu turba cum paupere mixti<br>
(omnia mors aequat!); tu damnatura nocentes,<br>
tu requiem latura piis, te iudice sontes<br>
improba cogentur vitae commissa fateri.<br>
Accipe Lethaeo famulas cum gurgite Parcas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
sit fatum quodcumque voles." Haec fatus ovantes<br>
exhortatur equos et Tartara mitior intrat.<br>
Conveniunt animae, quantas violentior Auster<br>
decutit arboribus frondes aut nubibus imbres<br>
colligit aut frangit fluctus aut torquet harenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
Cunctaque praecipiti stipantur saecula cursu<br>
insignem visura nurum. Mox ipse serenus<br>
ingreditur facili passus mollescere risu<br>
dissimilisque sui.Dominis intrantibus ingens<br>
assurgit Phlegethon; flagrantibus hispida rivis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
barba madet totoque fluunt incendia vultu.<br>
Occurrunt propere lecta de plebe ministri.<br>
Pars altos revocant currus frenisque solutis<br>
vertunt emeritos ad pascua nota iugales,<br>
pars aulaea tenent, alii praetexere ramis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
limina et in thalamum cultas extollere vestes.<br>
Reginam casto cinxerunt agmine matres<br>
Elysiae teneroque levant sermone timores<br>
et sparsos religant crines et vultibus addunt<br>
flammea sollicitum praevelatura pudorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
Pallida laetatur regio gentesque sepultae<br>
luxuriant epulisque vacant genialibus umbrae.<br>
Grata coronati peragunt convivia Manes.<br>
Rumpunt insoliti tenebrosa silentia cantus,<br>
sedantur gemitus. Erebi se sponte relaxat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
squalor et aeternam patitur rarescere noctem.<br>
Urna nec incertas versat Minoia sortes,<br>
verbera nulla sonant nulloque frementia luctu<br>
impia dilatis respirant Tartara poenis.<br>
Non rota suspensum praeceps Ixiona torquet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
non aqua Tantaleis subducitur invida labris.<br>
[Solvitur Ixion et Tantalus invenit undas].<br>
Et Tityus tandem spatiosos erigit artus<br>
squalentisque novem detexit iugera campi<br>
(tantus erat), laterisque piger sulcator opaci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
invitus trahitur lasso de pectore vultur<br>
abreptasque dolet iam non sibi crescere fibras.<br>
Oblitae scelerum formidatique furoris<br>
Eumenides cratera parant et vina feroci<br>
crine bibunt flexisque minis iam lene canentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
extendunt socios ad pocula plena cerastas<br>
et festas alio succendunt lumine taedas.<br>
Tunc et pestiferi pacatum flumen Averni<br>
innocuae transistis aves flatumque repressit<br>
Amsanctus; fixo tacuit torrente vorago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
Tunc Acheronteos mutato gurgite fontes<br>
lacte novo tumuisse ferunt hederisque virentem<br>
Cocyton dulci perhibent undasse Lyaeo.<br>
Stamina nec rumpit Lachesis, nec turbida sacris<br>
obstrepitant lamenta choris. Mors nulla vagatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>
in terris- nullumque rogum planxere parentes;<br>
navita non moritur fluctu, non cuspide miles.<br>
Oppida funerei pollent immunia leti.<br>
Impexamque senex velavit harundine frontem<br>
portitor et vacuos egit cum carmine remos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>
Iam suus inferno processerat Hesperus orbi,<br>
ducitur in thalamum virgo. Stat pronuba iuxta<br>
stellantes Nox picta sinus tangensque cubile<br>
omina perpetuo genitalia foedere sanxit.<br>
Exsultant cum voce pii Ditisque sub aula&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>
talia pervigili sumunt exordia plausu:<br>
"Nostra potens Iuno tuque o germane Tonantis<br>
et gener, unanimi consortia ducite somni<br>
mutuaque alternis innectite colla lacertis.<br>
Iam felix oritur proles, iam laeta futuros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</FONT><br>
exspectat Natura deos. Nova numina rebus<br>
addite et optatos Cereri proferte nepotes."
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/claudian.html">Claudian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</BODY>
</HTML>