<html>
	<head>
		<title>
			Sedulius: Carmen Paschale I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEDULIUS<br>CARMEN PASCHALE<br>LIBER QUINTUS
</P>

<p class=border></P>


<p>
Has inter virtutis opes iam proxima pasch&aelig;<br>
C&oelig;perat esse dies, Domini cum gloria vellet<br>
Ponere mortalem, vivamque resumere carnem,<br>
Non aliam, sed rursus eam, quam munere plenam<br>
Lucis, ab infernis relevans, ad sidera duxit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Exclamansque palam; Pater, ista memet ab hora<br>
Salvifica: sed in hanc ideo veni tamen horam;<br>
Clarifica, dixit, nomen tuum; magnaque c&oelig;lo<br>
Vox resonans venit per nubila: Clarificavi,<br>
Clarificabo iterum. Quid apertius est Patre teste,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
C&oelig;lo assertore? At nec sic agnoscere Christum<br>
Gens voluit Iud&aelig;a Deum; pars esse ferebat,<br>
Hoc tonitrum: pars angelicam crepuisse loquelam.<br>
O gens c&aelig;ca oculis, o gens durissima corde!<br>
Non tonitrus potuit Christum, sive angelus ullus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Auctorem generasse suum, qui, nomine Patris<br>
Audito, responsa daret, sed ab ore Tonantis,<br>
Natum agnoscentis, populus quo crederet astans,<br>
Vox emissa suo respondit consona verbo.<br>
Annua tunc sacr&aelig; celebrans per munera c&oelig;n&aelig;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Paschales ex more dapes, humilemque ministrum<br>
Se faciens, et grata suis exempla relinquens,<br>
Assurgit, famulisque libens famulatur, et omnem<br>
Linteolo accinctus tantum inclinavit honorem,<br>
Discipulis ut sponte lavans vestigia cunctis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Nec Iudam exciperet, quem proditionis iniqu&aelig;<br>
Noverat auctorem. Sed nil tibi gloria, s&aelig;ve<br>
Traditor, illa dabat pedibus consistere mundis,<br>
Qui sensu pollutus eras, velut omne sepulcrum<br>
Exteriora gerens alb&aelig; velamina form&aelig;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Sordibus interius, f&oelig;doque cadavere plenum.<br>
Nec Dominum latuere doli, scelerisque futuri<br>
Prodidit auctorem, panem cui tradidit ipse,<br>
Qui panis tradendus erat: nam corporis, atque<br>
Sanguinis ille sui postquam duo munera sanxit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Atque cibum, potumque dedit, quo perpete numquam<br>
Esuriant, sitiantque anim&aelig; sine labe fideles:<br>
Protinus in Iudam, sedes ubi livor habebat,<br>
Spiritus intravit teterrimus, armaque sumens<br>
In Dominum, servile dedit consurgere bellum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Pactus grande nefas quavis mercede: nec illi<br>
Culpa datur pretio, sed inh&aelig;rent crimina facto.<br>
Tantumdem sceleris, terdena numismata sumens<br>
Argenti, parvo c&aelig;catus munere gessit,<br>
Quantum, cuncta simul terrarum regna, marisque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Divitias, omnemque vagis cum nubibus &aelig;thram<br>
Si caperet, gesturus erat: neque enim bona mundi<br>
Sufficerent magni fuso pro sanguine Christi,<br>
Qui pater est mundi, qui fecerat, hunc quoque nasci.<br>
Atque utinam sterili damnatus matre nequisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Natalem sentire diem, nec luminis huius<br>
Hausisset placidas flabris vitalibus auras<br>
&Aelig;terno torpore latens, miseroque fuisset<br>
Sors melior nescire datam, quam perdere vitam,<br>
Aut male fusus humo, confestim munera lucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Perderet, ut pulvis, quem ventus proiicit ingens<br>
A facie terr&aelig;, rapidisque volatibus actus<br>
Spargitur in vacuas nebulis obscurior umbras.<br>
Tune cruente, ferox, audax, insane, rebellis,<br>
Perfide, crudelis, fallax, venalis, inique,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Traditor immitis, fere proditor, impie latro,<br>
Pr&aelig;vius horribiles comitaris signifer enses?<br>
Sacrilegamque aciem, gladiis, sudibusque minacem<br>
Cum moveas, ore ora premis, mellique venenum<br>
Inseris, et blanda Dominum sub imagine prodis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Quid socium simulas, et amica fraude salutas?<br>
Numquid terribiles aut pax coniurat in enses,<br>
Aut truculenta pio lupus oscula porrigit agno?<br>
Traditus ergo viris operator sanctus iniquis,<br>
Consuetam non liquit opem, pueroque revulsam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Ense Petri, nequa pius a pietate vacaret,<br>
Reddidit auriculam; nec enim vindicta Tonanti<br>
Conveniens humana fuit, qui millia Patrem<br>
Angelicas sibimet legiones poscere posset<br>
Plus duodena dari, si mallet sumere p&oelig;nas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
De meritis, quam sponte suas ignoscere plagas.<br>
Tunc parci mucrone iubet, quia venerat ipse<br>
Ponere pro cunctis animam, non tollere cuiquam.<br>
Namque Petro, clara iamdudum voce fatenti,<br>
Cum Domino se velle mori, Prius aliger, inquit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Quam gallus cantet, hac me ter nocte negabis,<br>
Non reprobando fidem, sed pr&aelig;dicendo timorem.<br>
Continuo ad tristes Caiph&aelig; deducitur &aelig;des.<br>
Ille sacerdotum fuerat tunc denique princeps,<br>
Et princeps scelerum, namque hoc residente cathedra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
Pestifera, falsis agitatum testibus ardet<br>
Concilium, iam iamque volant mendacia mille<br>
In Dominum, vanis hominum conflata favillis,<br>
Et pereunt levitate sui, velut ignis oberrans<br>
Arentes stipulas, vires cui summa cremandi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Materies infirma rapit, victoque furore<br>
Labitur invalid&aelig; deformis gloria flamm&aelig;.<br>
Postquam nulla dolis patuit via, brachia tolli<br>
Armat in insontem s&aelig;vus furor: heu mihi! quantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Impedior lacrymis rabidum memorare tumultum<br>
Sacrilegas movisse manus? non denique passim<br>
Vel colaphis pulsare caput, vel c&aelig;dere palmis,<br>
Aut spuere in faciem plebs exsecranda quievit.<br>
Ille tamen patiens subiecto corpore totum<br>
Sustinuit, nostr&aelig;que dedit sua membra saluti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Namque per hos colaphos caput est sanabile nostrum,<br>
H&aelig;c sputa per Dominum nostram lavere figuram,<br>
His alapis nobis libertas maxima plausit,<br>
At senior, cui cuncta potens pr&aelig;dixerat auctor,<br>
Qu&aelig; ventura forent, quoniam transire nequibat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
Infectum, quod Christus ait, se prorsus adesse<br>
Ipsius ex sociis, semel, ac bis, terque negavit,<br>
Et gallus cecinit; completa est sanctio Christi,<br>
Et sensus rediere Petri: memor ille malorum<br>
Immemoris damnavit opus, gemituque sequente,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Culpa fugit, cedunt lacrymis delicta profusis,<br>
Et dulcem veniam, fletus, generastis, amari.<br>
Iamque dies aderat, nocturna m&oelig;stior umbra,<br>
Flagitium visura novum, tenebrisque remotis,<br>
Pandebat populis Iud&aelig;&aelig; crimina gentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
Mox igitur Dominum Pilati ad m&oelig;nia duci.<br>
Nexibus astrictum, Iudas ut vidit iniquus,<br>
Diriguit, scelerisque sui commercia reddens<br>
Incassum, facti pretium, non facta reliquit.<br>
Quidnam etenim prodest, illic trepidare timore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
Nullus ubi timor est? aut qu&aelig; confessio tetro<br>
Lucet in inferno, cum iam demersa securis<br>
Arboris infand&aelig; radicibus, exitialem<br>
Qu&aelig; peperit fructum, feralia germina vertat<br>
Funditus, et dignis pereant mala robora flammis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
Continuoque trucis correptus mente furoris,<br>
Se quoque morte petit; quamquam tunc sanior esset,<br>
Cum scelus ulcisci pr&aelig;curreret, ipsaque dir&aelig;<br>
Guttura vocis iter, cuncti qu&aelig; vendere mundi<br>
Ausa redemptorem, nodatis faucibus angens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Infelicem animam laqueo suspendit ab alto.<br>
Lenior ira quidem tant&aelig; pro crimine culp&aelig;,<br>
Cunctorum cui nulla foret par p&oelig;na malorum.<br>
Exitus hic mortis tamen, et sublime cadaver<br>
Ostendit populis, quanto de culmine lapsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
Pridem discipulus, qui nunc reus, alta relinquens<br>
Sidera, tartareum descendit ad usque profundum;<br>
Tunc vir apostolicus, nunc vilis apostata factus.<br>
At Dominus patiens cum pr&aelig;sidis ante tribunal<br>
Staret, ut ad iugulum ductus mitissimus agnus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Nil inimica cohors insontis sanguine dignum<br>
Repperiens, regem quod se rex dixerat esse,<br>
Obiicit, et verum mendax pro crimine ducit.<br>
Nec mirum, si iura Dei gens perfida vitet,<br>
Imperiumque neget, lucos qu&aelig; semper amavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
Idola dilexit; simili nam more furentes,<br>
Tunc coluere Baal, nunc elegere Barabbam,<br>
Damnatoque pio, conservatoque protervo,<br>
Mutavit per utrumque viam sententia iustam.<br>
Auctor mortis erat, iussus qui sumere lucem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Auctor lucis erat, iussus qui sumere mortem.<br>
Credite iam Christum, pro cunctis credite passum.<br>
Quid dubitatis adhuc? en sectus terga flagellis,<br>
Subditus opprobriis, p&oelig;nas amplectitur omnes,<br>
Ne dignus sentire necem vel latro periret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
Heu! falx torva patrum, segetem c&aelig;sura nepotum,<br>
Heu! facinus, Pilate, tuum! quot gesseris uno<br>
Crimina iudicio, vigili si mente notares,<br>
Non solas lavisse manus, sed corpore toto<br>
Debueras sacrum veni&aelig; sperare lavacrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Corripis insontem, sistis sub pr&aelig;side regem,<br>
Pr&aelig;ponis humana Deo; qua morte teneris,<br>
Qui Dominum numerosa cruci per vulnera figis?<br>
Cumque datus s&aelig;vis ad p&oelig;nam Sanctus abiret<br>
Militibus, vilem rubri sub tegmine cocci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
Vestitur chlamydem, species ut cuncta cruent&aelig;<br>
Mortis imago foret; spinis circumdedit amplum<br>
Nexa corona caput, quoniam spineta benignus<br>
Omnia nostrorum susceperat ille malorum;<br>
Implet arundo manum, sceptrum quod mobile semper,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Invalidum, fragile est, vacuum, leve: moxque alienos<br>
Deponens habitus, proprium suscepit amictum,<br>
Scilicet human&aelig; positurus tegmina carnis,<br>
Et sumpturus item, nil iam ut mutabile ferret,<br>
Post mortem propria cum maiestate resurgens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
Humano ponens mortalem tegmine carnem.<br>
Nec sine divino constat moderamine gestum,<br>
Quod vinum cum felle datum, tristemque saporem<br>
Suscipiens tetigit labiis, et ab ore removit.<br>
Quippe necem parvo degustaturus amaram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Tempore, quam reduci contemnere carne pararet.<br>
Protinus in patuli suspensus culmine ligni,<br>
Relligione pia mutans discriminis iram,<br>
Pax crucis ipse fuit, violentaque robora membris<br>
Illustrans propriis, p&oelig;nam vestivit honore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
Suppliciumque dedit signum magis esse salutis,<br>
Ipsaque sanctificans in se tormenta beavit.<br>
Neve quis ignoret, speciem crucis esse colendam,<br>
Qu&aelig; Dominum portavit ovans, ratione potenti<br>
Quattuor inde plagas quadrati colligit orbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
Splendidus auctoris de vertice fulget Eous,<br>
Occiduo sacr&aelig; lambuntur sidere plant&aelig;,<br>
Arcton dextra tenet, medium l&aelig;va erigit axem,<br>
Cunctaque de membris vivit natura creantis,<br>
Et cruce complexum Christus regit undique mundum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
Scribitur et titulus, Hic est rex Iud&aelig;orum,<br>
Quo nihil a deitate vacet: nam c&oelig;litus actum<br>
Hoc Hebr&aelig;a refert, hoc Gr&aelig;ca, Latinaque lingua.<br>
Hoc docet una fides, unum ter dicere regem.<br>
Huius in exuviis sors mittitur, ut sacra vestis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Intemerata manens, a Christo schisma vetaret.<br>
Quin etiam insontis latere ex utroque cruentos<br>
Constituere viros, meritum licet omnibus unum<br>
Non faciat similis quamvis sententia; namque<br>
Inter carnifices sancto pendente latrones,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
Par est p&oelig;na trium, sed dispar causa duorum.<br>
Hi mundo sunt quippe rei pro crimine multo;<br>
Huic reus est mundus, salvatus sanguine iusto.<br>
Suppliciisque tamen rerum dominator in ipsis<br>
Iura potestatis non perdidit: &aelig;quus utrumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
Iudex namque tuens, hunc eligit, hunc reprobavit,<br>
Amborum merita pr&aelig;celso examine pensans.<br>
Unus enim, quem vita ferox nec morte reliquit,<br>
In Dominum scelerata movens convicia, dictis<br>
Mordebat propriis, et tamquam setiger hircus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
Ore venenoso vitem lacerabat am&oelig;nam:<br>
Alter, adorato per verba precantia Christo,<br>
Saucia deiectus flectebat lumina, tantum<br>
Lumina, nam geminas arcebant vincula palmas.<br>
Quem Dominus, ceu pastor ovem deserta per arva,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Colligit errantem, secumque adducere gaudet<br>
In campos, paradise, tuos, ubi flore perenni<br>
Gramineus blanditur ager, nemorumque voluptas,<br>
Irriguis nutritur aquis, interque benigne<br>
Conspicuos pomis non deficientibus hortos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
Ingemit antiquum serpens habitare colonum.<br>
Ambo igitur varium diverso calle latrones<br>
Agressi facinus violentum grande patrarunt.<br>
Infernas adit ille fores, adit iste supernas;<br>
Ille profunda sequens penetravit claustra gehenn&aelig;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Abstulit iste suis c&oelig;lorum regna rapinis.<br>
Interea horrend&aelig; subito venere tenebr&aelig;,<br>
Et totum tenuere polum, m&oelig;stisque nigrantem<br>
Exsequiis texere diem; sol nube coruscos<br>
Abscondens radios, tetro velatus amictu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Delituit, tristemque infecit luctibus orbem.<br>
Hunc elementa sibi meruerunt cernere vultum,<br>
Auxiliis orbata patris, l&aelig;tata per ortum,<br>
M&oelig;sta per occasum. Nam lux ut tempore fulsit<br>
Nascentis Domini, sic, hoc moriente, recessit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
Non absens mansura diu, sed mystica signans<br>
Per spatium secreta suum; quippe ut tribus horis<br>
C&aelig;ca tenebrosi latuerunt sidera c&oelig;li,<br>
Sic Dominus clausi triduo tulit antra sepulcri.<br>
Nec tellus sine clade fuit, qu&aelig; talia cernens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
Funditus intremuit, dubioque in fine supremum<br>
Expavit natura modum, ne cogeret omnem<br>
Summus apex inferna petens succumbere molem,<br>
Auctoremque sequens per tartara mundus abiret.<br>
Sed pietas immensa vagas properabat ad umbras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Perdita restituens, non consistentia perdens.<br>
Nulla tamen tanti metuerunt signa pericli,<br>
Qui Dominum fixere cruci, quin insuper haustum<br>
Cum peteret sitiens, unus de plebe nefanda<br>
Peniculo infusum calamo porrexit acetum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Mamzeribus populis in deteriora volutis<br>
Conveniens liquor ille fuit: nam dulcia vina<br>
Sicut in horrendum dum convertuntur acetum,<br>
A mensis proiecta iacent: ita tempore prisco<br>
Gens accepta Deo, nunc est odiosa propago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Ergo ubi cuncta boni completa est passio Christi,<br>
Ipse animam proprio dimisit corpore sanctam,<br>
Ipse iterum sumpturus eam, quia mortuus idem,<br>
Idem vivus erat, membris obeuntibus in se,<br>
Non obeunte Deo, cuius virtute retrorsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
Infern&aelig; patuere vi&aelig;, rupt&aelig;que fatiscunt<br>
Divisa compage petr&aelig;, rediviva iacentum<br>
Corpora sanctorum fractis abiere sepulcris,<br>
In cineres animata suos; subitoque fragore<br>
Illud ovans templum, maioris culmina templi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Procubuisse videns, ritu plangentis alumni,<br>
Saucia discisso nudavit pectora velo,<br>
Interiora sui populis arcana futuris<br>
Iam reseranda docens, quia lex velamine Moysi<br>
Tecta diu, Christo nobis veniente, patescit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
Dic, ubi nunc, tristis, victoria, dic, ubi nunc sit,<br>
Mors, stimulus, horrenda, tuus? qu&aelig; semper opimis<br>
Insaturata malis, cunctas invadere gentes<br>
P&oelig;nali ditione soles; en pessima, non tu<br>
Pervenis ad Christum, sed Christus pervenit ad te,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Cui licuit sine morte mori, quique omnia gignens,<br>
Omnia constituens, te non formavit; ut esses,<br>
Semine vipereo, culpa genitrice crearis,<br>
Et, venia regnante, peris. Iam spiritus artus<br>
Liquerat ad tempus, patulo iam frigida ligno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
Viscera pendebant, et adhuc furor, arma ministrans,<br>
Cuspide perfossum violat latus: eque patenti<br>
Vulnere purpureus cruor, et simul unda cucurrit.<br>
H&aelig;c sunt quippe sacr&aelig; pro relligionis honore,<br>
Corpus, sanguis, aqua, tria vit&aelig; munera nostr&aelig;.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Fonte renascentes, membris, et sanguine Christi<br>
Vescimur, atque ideo templum deitatis habemur:<br>
Quod servare Deus nos annuat immaculatum,<br>
Et faciat tenues tanto mansore capaces.<br>
Ergo ubi depositi thesaurum corporis amplum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Nobilis accepit Domino locus ille iacente,<br>
Nobilior surgente tamen, generatio fallax<br>
Augebat sub corde nefas, quod nocte silenti<br>
Discipuli Christum raperent, et abisse referrent,<br>
Ter redeunte die, sicut pr&aelig;dixerat ipse.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
Quo stimulante metu, vigilum munimina poscunt<br>
Plura dari, s&aelig;vaque locum obsidione teneri.<br>
Si nondum post vincla crucis, post vulnera ferri,<br>
Post obitum mortis, numerosa c&aelig;de cruentum,<br>
Carnifices, implestis opus, nec creditis illum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
Qui toties imis animas produxit ab umbris,<br>
Posse suam revocare magis, peioribus aptos<br>
Consiliis armate dolos, signate sepulcrum,<br>
Ponite custodes, monumento advolvite saxum.<br>
Quis poterit servare Deum, cui cardine rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Cuncta patent? undis habitat, per tartara regnat,<br>
Et c&oelig;li de nube tonat. Quid, s&aelig;ve tumultus,<br>
Excubiis deperdis opus? quid niteris illam<br>
Explorare fidem, cui non vis credulus esse?<br>
C&oelig;perat interea post tristia sabbata felix&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
Irradiare dies, culmen qui nominis alti<br>
A Domino dominante trahit, primusque videre<br>
Promeruit nasci mundum, atque resurgere Christum.<br>
Septima nam Genesis cum dicit sabbata, claret,<br>
Hunc orbis caput esse diem, quem gloria regis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Nunc etiam proprii donans fulgore trop&aelig;i,<br>
Primatum retinere dedit; hoc luminis ortu<br>
Virgo parens, ali&aelig;que simul cum munere matres<br>
Messis aromatic&aelig;, notum venere gementes<br>
Ad tumulum, vacuumque vident iam corpore factum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
Sed plenum virtute locum. Nam missus ab astris<br>
Angelus amoti residebat vertice saxi,<br>
Flammeus aspectu, niveo pr&aelig;clarus amictu.<br>
Qui gemina specie terrorem, et gaudia portans,<br>
Cunctaque dispensans, custodibus igne minacem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
Venerat in formam, Christum qu&aelig;rentibus albam.<br>
Ill&aelig; igitur Dominum calcata vivere morte<br>
Angelica didicere fide; perterritus autem<br>
Miles in ancipiti retinet discrimine vitam,<br>
Deserta statione fugax, testisque timoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Vera refert gratis; postquam data munera, fallit<br>
Discipulumque globum placidi sub tempore sumni<br>
Clam sibi nocturna Christum abstraxisse rapina<br>
Compositus simulator ait. Fare, improbe custos,<br>
Responde, scelerata cohors, si Christus, ut audes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Dicere, concluso furtim productus ab antro,<br>
Sopitos latuit, cuius iacet intus amictus,<br>
Cuius ad exuvias sedet Angelus? anne beati<br>
Corporis ablator velocius esse putavit<br>
Solvere contectum, quam devectare ligatum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
Cum mora sit furtis contraria, cautius ergo<br>
Cum Domino potuere magis sua lintea tolli.<br>
Mentita est vox vana sibi; tamen ista figuram<br>
Res habet egregiam: Iud&aelig;is constat ademptum,<br>
Quem nos devoto portamus pectore Christum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
Plange sacerdotes perituros, plange ministros,<br>
Et populum, Iud&aelig;a, tuum pro talibus ausis.<br>
Non tuba, non Unctus, non iam tua victima grata est.<br>
Qu&aelig;nam bella tibi clanget tuba, rege perempto?<br>
Quis tuus Unctus erit, qu&aelig; verum amiseris Unctum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
Victima qu&aelig; dabitur, cum victima pastor habetur?<br>
Discedat synagoga, suo fuscata colore,<br>
Ecclesiam Christus pulchro sibi iunxit amore,<br>
H&aelig;c est conspicuo radians in honore Mari&aelig;:<br>
Qu&aelig; cum clarifico semper sit nomine mater,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Semper virgo manet; huius se visibus astans<br>
Luce palam Dominus prius obtulit, ut bona mater,<br>
Grandia divulgans miracula, qu&aelig; fuit olim<br>
Advenientis iter, h&aelig;c sit redeuntis et index.<br>
Mox aliis conviva potens in fragmine panis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
Agnitus enituit, qui verus panis apertis<br>
Semper adest oculis, fidei quos gratia claros<br>
Efficit, ut Dominum viventem cernere possint.<br>
S&aelig;pe dehinc proprios diversi temporis horis<br>
Discipulos manifestus adit, vescentibus illis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Extemplo nunc ora ferens, nunc piscis obusti,<br>
Atque favi mandens epulas, quo rite doceret,<br>
Corporeas res esse dapes, seseque videri<br>
In membris, quibus ante fuit. Formidine rursus<br>
Plebis apostatic&aelig;, Dominum qu&aelig; c&aelig;ca negasset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
Cum foribus clausis resideret turba fidelis,<br>
Pace salutantis sese intulit, atque foratas<br>
Expediens palmas, nudat latus: ast ibi Thomas,<br>
Cui Didymus cognomen erat, cum fratribus una<br>
Non fuerat, dubiamque fidem sub corde gerebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
Donec rursus, eo pariter residente, veniret,<br>
Qui numquam subtractus erat. Tunc limine clauso<br>
Constitit in medio, non dedignatus apertum<br>
Discipulo monstrare latus, tactuque probari<br>
Vulneris, et mentem patienter ferre labantis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
Agnitus hinc potius, quod sit dubitantis amicus.<br>
Quisquis enim artifices c&aelig;ca sub imagine fraudes<br>
Instruit, et vanas cupit exercere figuras,<br>
Non vult agnosci, non vult, sua facta requiri,<br>
Ut lateant sub nube doli, nebulaque recludens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Omnia, sollicitos odit simulator amicos.<br>
Gnarus item Dominus, Petro piscante per &aelig;quor<br>
Cum sociis, captum esse nihil, dimittere lina<br>
In dextras hortatur aquas, mox gurgite clauso<br>
Pendula fluctivagam traxerunt retia pr&aelig;dam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
Per typicam noscenda viam: nam retia dignis<br>
Lucida sunt pr&aelig;cepta Dei, quibus omnis in illa<br>
Dextra parte manens concluditur, ac simul ulnis<br>
Fertur apostolicis Domini ad vestigia Christi.<br>
Nec piscis, prun&aelig;que vacant, et panis, in uno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
Discipulis inventa loco; quisnam ambigat, unam<br>
Hic rebus constare fidem, quippe est aqua piscis,<br>
Christus adest panis, sanctusque Spiritus ignis.<br>
Hinc etenim abluimur, hoc pascimur, inde sacramur.<br>
Tunc epulis pr&aelig;ceptor eos invitat odendis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
Alloquiis de more piis, mensamque petentes<br>
Unanimes nota Domini bonitate fruuntur,<br>
Et Christum sensere suum, modicoque paratu<br>
Postquam victa fames, et surrexere relictis<br>
Rite toris, an corde Petrus se diligat alto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
Explorat Dominus: Petrus annuit: ergo nitentes<br>
Pastor amans augere greges, operario in omni<br>
Parte bono commendat oves, commendat et agnos.<br>
Hoc terno sermone monens, ut terna negantis<br>
Culpa recens parili numero purgata maneret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
Inde sequenda docens, Pacem omnes, inquit, habete,<br>
Pacem ferte meam, pacem portate quietam,<br>
Pacem per populos monitis dispergite sanctis,<br>
Et mundum vacuate malis: gentesque vocari<br>
Finibus e cunctis, latus qua tenditur orbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
Iussis mando meis, omnesque in fonte lavari.<br>
H&aelig;c ubi dicta pio Dominus sermone peregit,<br>
Bethani&aelig; mox arva petit: coramque beatis<br>
Qui tantum meruere viris spectare triumphum,<br>
&Aelig;thereas evectus abit sublimis in auras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
Ad dextram sedet ipse Patris totumque gubernat<br>
Iure suo, qui cuncta tenens excelsa, vel ima,<br>
Tartara post c&oelig;lum penetrat, post tartara c&oelig;lum.<br>
Illi autem l&aelig;tis cernentes vultibus, altas<br>
Ire super nubes Dominum, tractusque coruscos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
Vestigiis calcare suis, veneranter adorant,<br>
Sidereasque vias alacri sub corde reportant,<br>
Quas cunctos doceant: testes nam iure fideles<br>
Divin&aelig; virtutis erant, qui plura videntes,<br>
Innumerabilium scripserunt pauca bonorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
Nam si cuncta sacris voluissent tradere chartis<br>
Facta redemptoris, nec totus cingere mundus<br>
Sufficeret densos per tanta volumina libros.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="christian.html">Christian Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>