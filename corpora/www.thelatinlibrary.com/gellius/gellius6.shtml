<html>
	<head>
		<title>
			Auli Gellii Noctes Atticae: Liber VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AVLI GELLI NOCTES ATTICAE: LIBER  VI
</p>

<p class=smallborder></P>

<p class=margin><a href=#1>1</A> <a href=#2>2</A> <a href=#3>3</A> <a href=#4>4</A> <a href=#5>5</A>  <a href=#6>6</A> <a href=#7>7</A> <a href=#8>8</A> <a href=#9>9</A> <a href=#10>10</A>  <a href=#11>11</A> <a href=#12>12</A> <a href=#13>13</A> <a href=#14>14</A> <a href=#15>15</A>  <a href=#16>16</A> <a href=#17>17</A> <a href=#18>18</A> <a href=#19>19</A> <a href=#20>20</A>  <a href=#21>21</A> <a href=#22>22</A>
</P>
<p class=smallborder></P>
<p>
<b><a name=1>I.</A></B> <i>Admiranda quaedam ex annalibus sumpta de P. Africano superiore. </I> <font size=2>1</FONT>  Quod de Olympiade, Philippi regis uxore, Alexandri matre, in historia Graeca scriptum est, id de P. quoque Scipionis matre, qui prior Africanus appellatus est, memoriae datum est.  <font size=2>2</FONT> Nam et C. Oppius et Iulius Hyginus aliique, qui de vita et rebus  Africani scripserunt, matrem eius diu sterilem existimatam tradunt, P. quoque Scipionem, cum quo nupta erat, liberos desperavisse.  <font size=2>3</FONT> Postea in cubiculo atque in lecto mulieris, cum absente marito cubans  sola condormisset, visum repente esse iuxta eam cubare ingentem anguem eumque his, qui viderant, territis et clamantibus elapsum inveniri non  quisse. Id ipsum P. Scipionem ad haruspices retulisse; eos sacrificio facto  respondisse fore, ut liberi gignerentur, neque multis diebus, postquam ille  anguis in lecto visus est, mulierem coepisse concepti fetus signa atque  sensum pati;  <font size=2>4</FONT> exinde mense decimo peperisse natumque esse hunc P. Africanum, qui  Hannibalem et Carthaginienses in Africa bello Poenico secundo vicit.  <font size=2>5</FONT> Sed et eum inpendio magis ex rebus gestis quam ex illo ostento virum  esse virtutis divinae creditum est.  <font size=2>6</FONT> Id etiam dicere haut piget, quod idem illi, quos supra nominavi,  litteris mandaverint Scipionem hunc Africanum solitavisse noctis extremo,  priusquam dilucularet, in Capitolium ventitare ac iubere aperiri cellam  Iovis atque ibi solum diu demorari quasi consultantem de republica cum  Iove, aeditumosque eius templi saepe esse demiratos, quod solum id temporis  in Capitolium ingredientem canes semper in alios saevientes neque latrarent  eum neque incurrerent.   <font size=2>7</FONT> Has volgi de Scipione opiniones confirmare atque approbare videbantur  dicta factaque eius pleraque admiranda.  <font size=2>8</FONT> Ex quibus est unum huiuscemodi. Assidebat obpugnabatque oppidum in  Hispania situ, moenibus, defensoribus validum et munitum, re etiam cibaria  copiosum, nullaque eius potiundi spes erat, et quodam die ius in castris  sedens dicebat, atque ex eo loco id oppidum procul visebatur.  <font size=2>9</FONT> Tum e militibus, qui in iure apud eum stabant, interrogavit quispiam ex  more, in quem diem locumque vadimonium promitti iuberet, et Scipio manum ad  ipsam oppidi, quod obsidebatur, arcem protendens:  <font size=2>10</FONT> "perendie" inquit "sese sistant illo in loco".  <font size=2>11</FONT> Atque ita factum: die tertio, in quem vadari iusserat, oppidum captum  est, eodemque die in arce eius oppidi ius dixit.  
</p>

<p>
 <b><a name=2>II.</A></B> <i>De Caeselli Vindicis pudendo errore, quem offendimus in libris eius, quos  inscriptis lectionum antiquarum. </I> <font size=2>1</FONT>  Turpe erratum offendimus in illis celebratissimis commentariis lectionum  antiquarum Caeselli Vindicis, hominis hercle pleraque haut indiligentis.   <font size=2>2</FONT> Quod erratum multos fugit, quamquam multa in Caesellio reprehendendo  etiam per calumnias rimarentur.   <font size=2>3</FONT> Scripsit autem Caesellius Q. Ennium in XIII. annali "cor" dixisse  genere masculino.   <font size=2>4</FONT> Verba Caeselli subiecta sunt: "Masculino genere, ut multa alia,  enuntiavit Ennius. Nam in XIII. annali "quem cor" dixit."   <font size=2>5</FONT> Ascripsit deinde versus Ennii duo: <br> Hannibal audaci cum pectore de me hortatur, <br> ne bellum faciam, quem credidit esse meum cor?   <font size=2>6</FONT> Antiochus est, qui hoc dixit, Asiae rex. Is admiratur et permovetur,  quod Hannibal Carthaginiensis bellum se facere populo Romano volentem  dehortetur.  <font size=2>7</FONT> Hos autem versus Caesellius sic accipit, tamquam si Antiochus sic  dicat: "Hannibal me, ne bellum geram, dehortatur; quod cum facit, ecquale  putat cor habere me et quam stultum esse me credit, cum id mihi persuadere  vult?"  <font size=2>8</FONT> Hoc Caesellius quidem, sed aliud longe Ennius.  <font size=2>9</FONT> Nam tres versus sunt, non duo, ad hanc Ennii sententiam pertinentes, ex quibus tertium versum Caesellius non respexit: <br> Hannibal audaci cum pectore de me hortatur, <br> ne bellum faciam, quem credidit esse meum cor <br> suasorem summum et studiosum robore belli.   <font size=2>10</FONT> Horum versuum sensus atque ordo sic, opinor, est: Hannibal ille  audentissimus atque fortissimus, quem ego credidi - hoc est enim "cor meum  credidit", proinde atque diceret "quem ego stultus homo credidi" - summum  fore suasorem ad bellandum, is me dehortatur dissuadetque, ne bellum  faciam.  <font size=2>11</FONT> Caesellius autem forte rhathymoteron iunctura ista verborum captus  "quem cor" dictum putavit et "quem" accentu acuto legit, quasi ad cor  referretur, non ad Hannibalem.  <font size=2>12</FONT> Sed non fugit me, si aliquis sit tam inconditus, sic posse defendi  "cor" Caeselli masculinum, ut videatur tertius versus separatim atque  divise legendus, proinde, quasi praecisis interruptisque verbis exclamet  Antiochus: "suasorem summum!" Sed non dignum est eis, qui hoc dixerint,  responderi. 
</p>

<p>
 <b><a name=3>III.</A></B> <i>Quid Tiro Tullius, Ciceronis libertus, reprehenderit in M. Catonis  oratione, quam pro Rhodiensibus in senatu dixit; et quid ad ea, quae reprehenderat, responderimus. </I><br>  I. Civitas Rhodiensis et insulae opportunitate et operum nobilitatibus et navigandi sollertia navalibusque victoriis celebrata est.  <font size=2>2</FONT> Ea civitas, cum amica atque socia populi Romani foret, Persa tamen,  Philippi filio, Macedonum rege, cum quo bellum populo Romano fuit, amico  usa est, conixique sunt Rhodienses legationibus Romam saepe missis id bellum inter eos componere.  <font size=2>3</FONT> Sed ubi ista pacificatio perpetrari nequivit, verba a plerisque  Rhodiensibus in contionibus eorum ad populum facta sunt, ut, si pax non fieret, Rhodienses regem adversus populum Romanum adiutarent.  <font size=2>4</FONT> Sed nullum super ea re publicum decretum factum est.  <font size=2>5</FONT> At ubi Perses victus captusque est, Rhodienses pertimuere ob ea, quae conpluriens in coetibus populi acta dictaque erant, legatosque Romam  miserunt, qui temeritatem quorundam popularium suorum deprecarentur et  fidem consiliumque publicum expurgarent.  <font size=2>6</FONT> Legati postquam Romam venerunt et in senatum intromissi sunt verbisque  suppliciter pro causa sua factis e curia excesserunt, sententiae rogari  coeptae;  <font size=2>7</FONT> cumque partim senatorum de Rhodiensibus quererentur maleque animatos eos fuisse dicerent bellumque illis faciendum censerent, tum M. Cato  exsurgit et optimos fidissimosque socios, quorum opibus diripiendis  possidendisque non pauci ex summatibus viris intenti infensique erant,  defensum conservatumque pergit orationemque inclutam dicit, quae et seorsum  fertur inscriptaque est pro Rhodiensibus et in quintae originis libro scripta est.  <font size=2>8</FONT> Tiro autem Tullius, M. Ciceronis libertus, sane quidem fuit ingenio  homo eleganti et haudquaquam rerum litterarumque veterum indoctus, eoque ab ineunte aetate liberaliter instituto adminiculatore et quasi administro in  studiis litterarum Cicero usus est.  <font size=2>9</FONT> Sed profecto plus ausus est, quam ut tolerari ignoscique possit.  <font size=2>10</FONT> Namque epistulam conscripsit ad Q. Axium, familiarem patroni sui,  confidenter nimis et calide, in qua sibimet visus est orationem istam pro  Rhodiensibus acri subtilique iudicio percensuisse.  <font size=2>11</FONT> Ex ea epistula lubitum forte nobis est reprehensiones eius quasdam  attingere: maiore scilicet venia reprehensuri Tironem, cum ille  reprehenderit Catonem.  <font size=2>12</FONT> Culpavit autem primum hoc, quod Cato "inerudite et anagogos", ut ipse  ait, principio nimis insolenti nimisque acri et obiurgatorio usus sit, cum  vereri sese ostendit, ne patres gaudio atque laetitia rerum prospere  gestarum de statu mentis suae deturbati non satis consiperent neque ad  recte intellegendum consulendumque essent idonei.  <font size=2>13</FONT> "In principiis autem" inquit "patroni, qui pro reis dicunt,  conciliare sibi et complacare iudices debent sensusque eorum exspectatione  causae suspensos rigentesque honorificis verecundisque sententiis  commulcere, non iniuris atque imperiosis minationibus confutare."  <font size=2>14</FONT> Ipsum deinde principium apposuit, cuius verba haec sunt: "Scio solere  plerisque hominibus rebus secundis atque prolixis atque prosperis animum  excellere atque superbiam atque ferociam augescere atque crescere. Quo mihi  nunc magnae curae est, quod haec res tam secunde processit, ne quid in  consulendo advorsi eveniat, quod nostras secundas res confutet, neve haec  laetitia nimis luxuriose eveniat. Advorsae res edomant et docent, quid opus  siet facto, secundae res laetitia transvorsum trudere solent a recte  consulendo atque intellegendo. Quo maiore opere dico suadeoque, uti haec  res aliquot dies proferatur, dum ex tanto gaudio in potestatem nostram  redeamus."   <font size=2>15</FONT> "Quae deinde Cato iuxta dicit, ea" inquit "confessionem faciunt, non  defensionem, neque propulsationem translationemve criminis habent, sed cum  pluribus aliis communicationem, quod scilicet nihil ad purgandum est. Atque  etiam" inquit "insuper profitetur Rhodienses, qui accusabantur, quod adversus populum Romanum regi magis cupierint faverintque, id eos cupisse  atque favisse utilitatis suae gratia, ne Romani Perse quoque rege victo ad  superbiam ferociamque et inmodicum modum insolescerent."  <font size=2>16</FONT> Eaque ipsa verba ponit, ita ut infra scriptum: "Atque ego quidem  arbitror Rhodienses noluisse nos ita depugnare, uti depugnatum est, neque regem Persen vinci. Sed non Rhodienses modo id noluere, sed multos populos atque multas nationes idem noluisse arbitror atque haut scio an partim  eorum fuerint, qui non nostrae contumeliae causa id noluerint evenire; sed  enim id metuere, si nemo esset homo, quem vereremur, quidquid luberet,  faceremus, ne sub solo imperio nostro in servitute nostra essent.  Libertatis suae causa in ea sententia fuisse arbitror. Atque Rhodienses tamen Persen publice numquam adiuvere. Cogitate, quanto nos inter nos  privatim cautius facimus. Nam unusquisque nostrum, si quis advorsus rem  suam quid fieri arbitrantur, summa vi contra nititur, ne advorsus eam fiat;  quod illi tamen perpessi."   <font size=2>17</FONT> Sed quod ad principium reprehensum attinet, scire oportuit Tironem defensos esse Rhodienses a Catone, sed ut a senatore et consulari et censorio viro, quidquid optimum esse publicum existimabat, suadente, non ut  a patrono causam pro reis dicente.  <font size=2>18</FONT> Alia namque principia conducunt reos apud iudices defendenti et  clementiam misericordiamque undique indaganti, alia, cum senatus de  republica consulitur, viro auctoritate praestanti, sententiis quorundam  iniquissimis permoto et pro utilitatibus publicis ac pro salute sociorum  graviter ac libere indignanti simul ac dolenti. <br>XIX. Quippe recte et utiliter in disciplinis rhetorum praecipitur iudices  de capite alieno deque causa ad sese non pertinenti cognituros, ex qua  praeter officium iudicandi nihil ad eos vel periculi vel emolumenti  redundaturum est, conciliandos esse ac propitiandos placabiliter et leniter  existimationi salutique eius, qui apud eos accusatus est. <br>XX. At cum dignitas et fides et utilitas omnium communis agitur ob eamque  rem aut suadendum quid ut fiat, aut fieri iam coepto differendum est, tum?  qui se in eiusmodi principiis occupat, ut benivolos benignosque sibi  auditores paret, otiosam operam in non necessariis verbis sumit. <br>XXI. Iamdudum enim negotia, pericula ipsa reipublicae communia consiliis  eos capiendis conciliant, et ipsi potius sibi exposcunt consultoris  benivolentiam. <br>XXII. Sed quod ait confessum Catonem noluisse Rhodiensis ita depugnari, ut depugnatum est, neque regem Persem a populo Romano vinci, atque id eum  dixisse non Rhodienses modo, sed multas quoque alias nationes noluisse, sed id nihil ad purgandum extenuandumve crimen valere, iam hoc primum Tiro  inprobe mentitur.  <br>XXIII. Verba ponit Catonis et aliis tamen eum verbis calumniatur. <br>XXIV. Non enim Cato confitetur noluisse Rhodienses victoriam esse populi Romani, sed sese arbitrari dixit id eos noluisse, quod erat procul dubio  opinionis suae professio, non Rhodiensium culpae confessio. <br>XXV. In qua re, ut meum quidem iudicium est, non culpa tantum vacat, sed  dignus quoque laude admirationeque est, cum et ingenue ac religiose dicere  visus est contra Rhodienses, quod sentiebat, et parta sibi veritatis fide ipsum illud tamen, quod contrarium putabatur, flexit et transtulit, ut eos  idcirco vel maxime aequum esset acceptiores carioresque fieri populo  Romano, quod cum et utile is esset et vellent regi esse factum, nihil tamen  adiuvandi eius gratia fecerint.  <br>XXVI. Postea verba haec ex eadem oratione ponit: "Ea nunc derepente tanta  beneficia ultro citroque, tantam amicitiam relinquemus? quod illos dicimus  voluisse facere, id nos priores facere occupabimus?" <br>XXVII. "Hoc" inquit "enthymema nequam et vitiosum est. Responderi enim  potuit: "occupabimus certe; nam si non occupaverimus, opprimemur,  incidendumque erit in insidias, a quibus ante non caverimus." <br>XXVIII. Recteque" inquit "hoc vitio dat Lucilius poetae Euripidae, quod,  cum Polyphontes rex propterea se interfecisse fratrem diceret, quod ipse  ante de nece eius consilium cepisset, Meropa, fratris uxor, hisce adeo eum  verbis eluserit: <br> ei gar s'emellen, hos sy phes, kteinein posis,<br> chren kai se mellein, hos chronos parelythen. <br>XXIX. At hoc enim" inquit "plane stultitiae plenum est eo consilio atque ea  fini facere velle aliquid, uti numquam id facias, quod velis." <br>XXX. Sed videlicet Tiro animum non advertit non esse in omnibus rebus  cavendis eandem causam, neque humanae vitae negotia et actiones et officia  vel occupandi vel differendi vel etiam ulciscendi vel cavendi similia esse  pugnae gladiatoriae. <br>XXXI. Nam gladiatori composito ad pugnandum pugnae haec proposita sors est  aut occidere, si occupaverit, aut occumbere, si cessaverit. <br>XXXII. Hominum autem vita non tam iniquis neque tam indomitis  necessitatibus circumscripta est, ut idcirco prior iniuriam facere debeas,  quam, nisi feceris, pati possis. <br>XXXIII. Quod tantum aberat a populi Romani mansuetudine, ut saepe iam in  sese factas iniurias ulcisci neglexerit. <br>XXXIV. Post deinde usum esse Catonem dicit in eadem oratione argumentis  parum honestis et nimis audacibus ac non viri eius, qui alioqui fuit, sed  vafris ac fallaciosis et quasi Graecorum sophistarum sollertiis. <br>XXXV. "Nam cum obiceretur" inquit "Rhodiensibus, quod bellum populo Romano facere voluissent, negavit poena esse dignos, quia id non fecissent, etsi  maxime voluissent", induxisseque eum dicit, quam dialectici epagogen  appellant, rem admodum insidiosam et sophisticam neque ad veritates magis  quam ad captiones repertam, cum conatus sit exemplis decipientibus  conligere confirmareque neminem, qui male facere voluit, plecti aequum  esse, nisi quod factum voluit, etiam fecerit. <br>XXXVI. Verba autem ex ea oratione M. Catonis haec sunt: "Qui acerrime  adversus eos dicit, ita dicit "hostes voluisse fieri". Ecquis est tandem,  qui vestrorum, quod ad sese attineat, aequum censeat poenas dare ob eam  rem, quod arguatur male facere voluisse? Nemo, opinor; nam ego, quod ad me  attinet, nolim." <br>XXXVII. Deinde paulo infra dicit: "Quid nunc? ecqua tandem lex est tam  acerba, quae dicat "si quis illud facere voluerit, mille minus dimidium  familiae multa esto; si quis plus quingenta iugera habere voluerit, tanta  poena esto; si quis maiorem pecuum numerum habere voluerit, tantum damnas  esto?" Atque nos omnia plura habere volumus, et id nobis impune est." <br>XXXVIII. Postea ita dicit. "Sed si honorem non aequum est haberi ob eam  rem, quod bene facere voluisse quis dicit neque fecit tamen, Rhodiensibus oberit, quod non male fecerunt, sed quia voluisse dicuntur facere?" <br>XXXIX. His argumentis Tiro Tullius M. Catonem contendere et conficere dicit  Rhodiensibus quoque impune esse debere, quod hostes quidem esse populi Romani voluissent, ut qui maxime non fuissent. <br>XL. Dissimulari autem non posse ait, quin paria et consimilia non sint plus  quingenta iugera habere velle, quod plebiscito Stolonis prohibitum fuit, et  bellum iniustum atque impium populo Romano facere velle, neque item  infitiari posse, quin alia causa in praemio sit, alia in poenis. <br>XLI. "Nam beneficia" inquit "promissa opperiri oportet neque ante  remunerari, quam facta sint, iniurias autem imminentis praecavisse iustum  est, quam exspectavisse. <br>XLII. Summa enim professio stultitiae" inquit "est non ire obviam  sceleribus cogitatis, sed manere opperirique, ut, cum admissa et perpetrata  fuerint, tum denique, ubi, quae facta sunt, infecta fieri non possunt,  poeniantur."  <br>XLIII. Haec Tiro in Catonem non nimis frigide neque sane inaniter; <br>XLIV. sed enim Cato non nudam nec solitariam nec inprotectam hanc epagogen  facit, sed multis eam modis praefulcit multisque aliis argumentis convelat  et, quia non Rhodiensibus magis quam reipublicae consultabat, nihil sibi dictu factuque in ea re turpe duxit, quin omni sententiarum via servatum  ire socios niteretur. <br>XLV. Ac primum ea non incallide conquisivit, quae non iure naturae aut iure  gentium fieri prohibentur, sed iure legum rei alicuius medendae aut  temporis causa iussarum; sicut est de numero pecoris et de modo agri  praefinito. <br>XLVI. In quibus rebus, quod prohibitum est, fieri quidem per leges non  licet; velle id tamen facere, si liceat, inhonestum non est. <br>XLVII. Atque eas res contulit sensim miscuitque cum eo, quod neque facere  neque velle per sese honestum est; tum deinde, ne disparilitas conlationis  evidens fieret, pluribus id propugnaculis defensat neque tenues istas et  enucleatas voluntatum in rebus inlicitis reprehensiones, qualia in  philosophorum otio disputantur, magni facit, sed id solum ex summa ope  nititur, ut causa Rhodiensium, quorum amicitiam retineri ex republica fuit, aut aequa iudicaretur aut quidem certe ignoscenda. Atque interim neque  fecisse Rhodienses bellum neque facere voluisse dicit, interim autem facta sola censenda dicit atque in iudicium vocanda, sed voluntates nudas  inanesque neque legibus neque poenis fieri obnoxias; interdum tamen, quasi  deliquisse eos concedat, ignosci postulat et ignoscentias utiles esse rebus  humanis docet ac, nisi ignoscant, metus in republica rerum novarum movet;  sed enim contra, si ignoscatur, conservatum iri ostendit populi Romani  magnitudinem.  <br>XLVIII. Superbiae quoque crimen, quod tunc praeter cetera in senatu  Rhodiensibus obiectum erat, mirifica et prope divina responsionis figura elusit et eluit. <br>XLIX. Verba adeo ipsa ponemus Catonis, quoniam Tiro ea praetermisit: <br>L. "Rhodiensis superbos esse aiunt id obiectantes, quod mihi et liberis meis minime dici velim. Sint sane superbi. Quid id ad nos attinet? Idne  irascimini, si quis superbior est quam nos?" <br>LI. Nihil prorsus hac compellatione dici potest neque gravius neque  munitius adversus homines superbissimos facta, qui superbiam in sese  amarent, in aliis reprehenderent.  <br>LII. Praeterea animadvertere est in tota ista Catonis oratione omnia  disciplinarum rhetoricarum arma atque subsidia mota esse; sed non proinde  ut in decursibus ludicris aut simulacris proeliorum voluptariis fieri  videmus. Non enim, inquam, distincte nimis atque compte atque modulate res  acta est, sed quasi in ancipiti certamine, cum sparsa acies est, multis  locis Marte vario pugnatur, sic in ista tum causa Cato, cum superbia illa  Rhodiensium famosissima multorum odio atque invidia flagraret, omnibus promisce tuendi atque propugnandi modis usus est et nunc ut optime meritos  commendat, nunc tamquam si innocentes purgat, nunc, ne bona divitiaeque  eorum expetantur, obiurgat, nunc, quasi sit erratum, deprecatur, nunc ut  necessarios reipublicae ostentat, nunc clementiae, nunc mansuetudinis  maiorum, nunc utilitatis publicae commonefacit. <br>LIII. Eaque omnia distinctius numerosiusque fortassean dici potuerint,  fortius atque vividius potuisse dici non videntur. <br>LIV. Inique igitur Tiro Tullius, quod ex omnibus facultatibus tam opulentae  orationis aptis inter sese et cohaerentibus parvum quippiam nudumque  sumpsit, quod obtrectaret, tamquam non dignum M. Catone fuerit, quod  delictorum non perpetratorum voluntates non censuerit poeniendas. <br>LV. Commodius autem rectiusque de his meis verbis, quibus Tullio Tironi  respondimus, existimabit iudiciumque faciet, qui et orationem ipsam totam  Catonis acceperit in manus et epistulam Tironis ad Axium scriptam requirere  et legere curaverit. Ita enim nos sincerius exploratiusque vel corrigere  poterit vel probare. 
</p>

<p>
 <b><a name=4>IV.</A></B> <i>Cuiusmodi servos et quam ob causam Caelius Sabinus, iuris civilis auctor,  pilleatos venundari solitos scripserit; et quae mancipia sub corona more  maiorum venierint; atque id ipsum "sub corona" quid sit. </I> <font size=2>1</FONT>  Pilleatos servos venum solitos ire, quorum nomine venditor nihil  praestaret, Caelius Sabinus iurisperitus scriptum reliquit.  <font size=2>2</FONT> Cuius rei causam esse ait, quod eiusmodi condicionis mancipia insignia  esse in vendundo deberent, ut emptores errare et capi non possent, neque  lex vendundi opperienda esset, sed oculis iam praeciperent, quodnam esset  mancipiorum genus;  <font size=2>3</FONT> "sicuti" inquit "antiquitus mancipia iure belli capta coronis induta  veniebant et idcirco dicebantur "sub corona" venire. Namque ut ea corona  signum erat captivorum venalium, ita pilleus impositus demonstrabat  eiusmodi servos venundari, quorum nomine emptori venditor nihil  praestaret."  <font size=2>4</FONT> Est autem alia rationis opinio, cur dici solitum sit captivos "sub  corona" venundari, quod milites custodiae causa captivorum venalium greges circumstarent eaque circumstatio militum "corona" appellata sit.  <font size=2>5</FONT> Sed id magis verum esse, quod supra dixi, M. Cato in libro, quem  composuit de re militari, docet. Verba sunt haec Catonis: "Vt populus sua opera potius ob rem bene gestam  coronatus supplicatum eat, quam re male gesta coronatus veneat." 
</p>

<p>
 <b><a name=5>V.</A></B> <i>Historia de Polo histrione memoratu digna. </I> <font size=2>1</FONT>  Histrio in terra Graecia fuit fama celebri, qui gestus et vocis  claritudine et venustate ceteris antistabat:  <font size=2>2</FONT> nomen fuisse aiunt Polum, tragoedias poetarum nobilium scite atque  asseverate actitavit.  <font size=2>3</FONT> Is Polus unice amatum filium morte amisit.  <font size=2>4</FONT> Eum luctum quoniam satis visus est eluxisse, rediit ad quaestum artis.  <font size=2>5</FONT> In eo tempore Athenis Electram Sophoclis acturus gestare urnam quasi cum  Oresti ossibus debebat.  <font size=2>6</FONT> Ita compositum fabulae argumentum est, ut veluti fratris reliquias  ferens Electra comploret commisereaturque interitum eius existimatum.  <font size=2>7</FONT> Igitur Polus lugubri habitu Electrae indutus ossa atque urnam e  sepulcro tulit filii et quasi Oresti amplexus opplevit omnia non simulacris  neque imitamentis, sed luctu atque lamentis veris et spirantibus.  <font size=2>8</FONT> Itaque cum agi fabula videretur, dolor actus est.  
</p>

<p>
 <b><a name=6>VI.</A></B> <i>Quid de quorundam sensuum naturali defectione Aristoteles scripserit. </I> <font size=2>1</FONT>  Ex quinque his sensibus, quos animantibus natura tribuit, visu, auditu,  gustu, tactu, odoratu, quas Graeci aistheseis appellant, quaedam animalium  alia alio carent et aut caeca natura gignuntur aut inodora inauritave.  <font size=2>2</FONT> Nullum autem ullum gigni animal Aristoteles dicit, quod aut gustus  sensu careat aut tactus.  <font size=2>3</FONT> Verba ex libro eius, quem peri mnemes composuit, haec sunt: Ten de  haphen kai ten geusin panta echei, plen ei ti ton zoon ateles. 
</p>

<p>
 <b><a name=7>VII.</A></B> <i>An "affatim", quasi "admodum", prima acuta pronuntiandum sit; et quaedam  itidem non incuriose tractata super aliarum vocum accentibus. </I> <font size=2>1</FONT>  Annianus poeta praeter ingenii amoenitates litterarum quoque veterum et  rationum in litteris oppido quam peritus fuit et sermocinabatur mira quadam  et scita suavitate.  <font size=2>2</FONT> Is "affatim" ut "admodum" prima acuta, non media, pronuntiabat atque  ita veteres locutos censebat.  <font size=2>3</FONT> Itaque se audiente Probum grammaticum hos versus in Plauti Cistellaria  legisse dicit:<br> potine tu homo facinus facere strenuum? - aliorum affatim est,<br> qui faciant; sane ego me nolo fortem perhiberi virum,   <font size=2>4</FONT> causamque esse huic accentui dicebat, quod "affatim" non essent duae  partes orationis, sed utraque pars in unam vocem coaluisset, sicuti in eo  quoque, quod "exadversum" dicimus, secundam syllabam debere acui  existimabat, quoniam una, non duae essent partes orationis; atque ita  oportere apud Terentium legi dicebat in his versibus: <br> in quo haec discebat ludo, exadversum loco <br> tonstrina erat quaedam.  <font size=2>5</FONT> Addebat etiam, quod "ad" praeverbium tum ferme acueretur, cum  significaret epitasin, quam "intentionem" nos dicimus, sicut "adfabre" et  "admodum" et "adprobe" dicuntur.   <font size=2>6</FONT> Cetera quidem satis commode Annianus. Sed si hanc particulam semper,  cum intentionem significaret, acui putavit, non id perpetuum videtur;  <font size=2>7</FONT> nam et "adpotus" cum dicimus et "adprimus" et "adprime", intentio in  his omnibus demonstratur, neque tamen "ad" particula satis commode accentu  acuto pronuntiatur.  <font size=2>8</FONT> "Adprobus" tamen, quod significat "valde probus", non infitias eo,  quin prima syllaba acui debeat.  <font size=2>9</FONT> Caecilius in comoedia, quae inscribitur Triumphus, vocabulo isto  utitur: Hierocles hospes est mi adulescens adprobus.   <font size=2>10</FONT> Num igitur in istis vocibus, quas non acui diximus, ea causa est, quod  syllaba insequitur natura longior, quae non ferme patitur acui priorem in  vocabulis syllabarum plurium quam duarum?  <font size=2>11</FONT> "Adprimum" autem longe primum L. Livius in Odyssia dicit in hoc versu:<br> ibidemque vir summus adprimus Patroclus.   <font size=2>12</FONT> Idem Livius in Odyssia "praemodum" dicit, quasi admodum: "parcentes"  inquit "praemodum", quod significat "supra modum", dictumque est quasi  "praeter modum"; in quo scilicet prima syllaba acui debebit. 
</p>

<p>
 <b><a name=8>VIII.</A></B> <i>Res ultra fidem tradita super amatore delphino et puero amato. </I> <font size=2>1</FONT>  Delphinos venerios esse et amasios non modo historiae veteres, sed  recentes quoque memoriae declarant.  <font size=2>2</FONT> Nam et sub Caesaris Augusti imperio in Puteolano mari, ut Apion  scriptum reliquit, et aliquot saeculis ante apud Naupactum, ut Theophrastus  tradidit, amores flagrantissimi delphinorum cogniti compertique sunt.  <font size=2>3</FONT> Neque hi amaverunt, quod sunt ipsi, genus, sed pueros forma liberali  in naviculis forte aut in vadis litorum conspectos miris et humanis modis  arserunt.  <font size=2>4</FONT> Verba subscripsi Apionos, eruditi viri, ex Aegyptiacorum libro quinto,  quibus delphini amantis et pueri non abhorrentis consuetudines, lusus,  gestationes, aurigationes refert eaque omnia sese ipsum multosque alios  vidisse dicit:   <font size=2>5</FONT> Autos d'au eidon peri Dikaiarchias paidos A - Hyakinthos ekaleito - pothois eptoemenon delphina. Prossainei ten phonen autou ten psychen  pteroumenos entos tas te akanthas hypostellon, me ti tou pothoumenou  chrotos amyxei pheidomenos, hippedon te peribebekota mechri diakosion  anege stadion. Execheito he Rhome kai pasa Italia tes Aphrodites xynorontes heniochoumenon ichthyn.  <font size=2>6</FONT> Ad hoc adicit rem non minus mirandam. "Postea" inquit "idem ille puer  delphineromenos morbo adfectus obit suum diem.  <font size=2>7</FONT> At ille amans, ubi saepe ad litus solitum adnavit et puer, qui in  primo vado adventum eius opperiri consueverat, nusquam fuit, desiderio  tabuit exanimatusque est et in litore iacens inventus ab his, qui rem  cognoverant, in sui pueri sepulcro humatus est." 
</p>

<p>
 <b><a name=9>IX.</A></B> <i>"Peposci" et "memordi", "pepugi" et "spepondi" et "cecurri" plerosque  veterum dixisse, non, uti postea receptum est dicere, per "o" aut per "u"  litteram in prima syllaba positam, atque id eos Graecae rationis exemplo  dixisse; praeterea notatum, quod viri non indocti neque ignobiles a verbo  "descendo" non "descendi", sed "descendidi" dixerunt. </I> <font size=2>1</FONT>  "Poposci", "momordi", "pupugi", "cucurri" probabiliter dici videtur,  atque ita nunc omnes ferme doctiores hisce verbis utuntur.  <font size=2>2</FONT> Sed Q. Ennius in saturis "memorderit" dixit per "e" litteram, non  "momorderit": "meum" inquit "non est, ac si me canis memorderit."   <font size=2>3</FONT> Item Laberius in Gallis:<br> de integro patrimonio meo centum milia<br> nummum memordi.  <font size=2>4</FONT> Item idem Laberius in Coloratore:<br> itaque leni pruna percoctus simul sub dentes mulieris<br> veni, bis, ter memordit.  <font size=2>5</FONT> Item P. Nigidius de animalibus libro II.: "Vt serpens si memordit,  gallina diligitur et opponitur."  <font size=2>6</FONT> Item Plautus in Aulularia:<br> ut admemordit hominem.  <font size=2>7</FONT> Sed idem Plautus in Trigeminis neque "praememordisse" neque  "praemomordisse" dicit, sed "praemorsisse":<br> "nisi fugissem" inquit "medium, credo, praemorsisset."  <font size=2>8</FONT> Item Atta in Conciliatrice: ursum se memordisse autumat.  <font size=2>9</FONT> "Peposci" quoque, non "poposci", Valerius Antias libro annalium XLV.  scriptum reliquit: "Denique Licinius tribunus plebi perduellionis ei diem  dixit et comitiis diem a M. Marcio praetore peposcit."  <font size=2>10</FONT> "Pepugero" aeque Atta in Aedilicia dicit:<br> sed si pepugero, metuet.  <font size=2>11</FONT> Aelium quoque Tuberonem libro ad C. Oppium scripto "occecurrit" dixisse  Probus adnotavit et haec eius verba apposuit: "Si generalis species  occecurrerit."  <font size=2>12</FONT> Idem Probus Valerium Antiatem libro historiarum XXII. "speponderant"  scripsisse annotavit verbaque eius haec posuit: "Tiberius Gracchus, qui quaestor C. Mancino in Hispania fuerat, et ceteri, qui pacem speponderant."   <font size=2>13</FONT> Ratio autem istarum dictionum haec esse videri potest: quoniam Graeci  in quadam specie praeteriti temporis, quod parakeimenon appellant, secundam  verbi litteram in "e" plerumque vertunt, ut grapho gegrapha, poio pepoika, lalo lelaleka, krato kekrateka, lovo lelouka,  <font size=2>14</FONT> sic igitur mordeo "memordi", posco "peposci", tendo "tetendi", tango  "tetigi", pungo "pepugi", curro "cecurri", tollo "tetuli", spondeo  "spepondi" facit.  <font size=2>15</FONT> Sic M. Tullius et C. Caesar "mordeo, memordi", "pungo, pepugi",  "spondeo, spepondi" dixerunt.  Praeterea inveni a verbo "scindo" simili ratione non "sciderat", sed  "sciciderat" dictum esse.  <font size=2>16</FONT> L. Accius in Sotadicorum libro I. "sciciderat" dicit. Verba haec sunt: non ergo aquila ita, uti praedicant, sciciderat pectus?   <font size=2>17</FONT> Ennius quoque in Melanippa: <br> cum saxum sciciderit. <br> ... <br> Valerius Antias in libro historiarum LXXV. verba haec scripsit: "Deinde  funere locato ad forum descendidit." Laberius quoque in Catulario ita scripsit: <br> ego mirabar, quomodo mammae mihi<br> ... 
</p>

<p>
 <b><a name=10>X.</A></B> <i>Vt "ususcapio" copulate recto vocabuli casu dicitur, ita "pignoriscapio"  coniuncte eadem vocabuli forma dictum esse. </I> <font size=2>1</FONT>  Vt haec "ususcapio" dicitur copulato vocabulo "a" littera in eo tractim  pronuntiata, ita "pignoriscapio" iuncte et producte dicebatur.  <font size=2>2</FONT> Verba Varronis sunt ex primo epistolicarum quaestionum: "Pignoriscapio  ob aes militare, quod aes a tribuno aerario miles accipere debebat,  vocabulum seorsum fit."  <font size=2>3</FONT> Per quod satis dilucet hanc "capionem" posse dici quasi hanc  "captionem" et in usu et in pignore.  
</p>

<p>
 <b><a name=11>XI.</A></B> <i>Neque "levitatem" neque "nequitiam" ea significatione esse, qua in vulgi  sermonibus dicuntur. </I> <font size=2>1</FONT>  "Levitatem" plerumque nunc pro inconstantia et mutabilitate dici audio  et "nequitiam" pro sollertia astutiaque.  <font size=2>2</FONT> Sed veterum hominum qui proprie atque integre locuti sunt, "leves"  dixerunt, quos volgo nunc viles et nullo honore dignos dicimus, et  "levitatem" appellaverunt proinde quasi vilitatem et "nequam" ... hominem  nihili rei neque frugis bonae, quod genus Graeci fere asoton vel akolastos  dicunt.   <font size=2>3</FONT> Qui exempla horum verborum requirit, ne in libris nimium remotis  quaerat, inveniet ea in M. Tullii secunda Antonianarum.  <font size=2>4</FONT> Nam cum genus quoddam sordidissimum vitae atque victus M. Antoni  demonstraturus esset, quod in caupona delitisceret, quod ad vesperum  perpotaret, quod ore involuto iter faceret, ne cognosceretur, haec aliaque eiusdemmodi cum in eum dicturus esset: "videte" inquit "hominis levitatem",  tamquam prorsus ista dedecora hoc convicio in homine notarentur.  <font size=2>5</FONT> Ac postea, cum in eundem Antonium probra quaedam alia ludibriosa et  turpia ingessisset, ad extremum hoc addidit: "O hominem nequam! nihil enim  magis proprie possum dicere."  <font size=2>6</FONT> Sed ex eo loco M. Tullii verba compluscula libuit ponere: "At videte  levitatem hominis! Cum hora diei decima fere ad Saxa rubra venisset,  delituit in quadam cauponula atque ibi se occultans perpotavit ad vesperum;  inde cisio celeriter ad urbem advectus domum venit ore involuto. Ianitor  rogat: "Quis tu?" "A Marco tabellarius." Confestim ad eam, cuius causa  venerat, deducitur eique epistulam tradit. Quam illa cum legeret flens -  erat enim scripta amatorie; caput autem litterarum hoc erat: sibi cum illa  mima posthac nihil futurum, omnem se amorem abiecisse illim atque in hanc  transfudisse -, cum mulier fleret uberius, homo misericors ferre non  potuit: caput aperuit, in conum invasit. O hominem nequam! - nihil enim  magis proprie possum dicere: ergo ut te catamitum nec opinato cum  ostendisses, praeter spem mulier aspiceret, idcirco urbem terrore nocturno,  Italiam multorum dierum metu perturbasti?"   <font size=2>7</FONT> Consimiliter Q. quoque Claudius in primo annalium "nequitiam"  appellavit luxum vitae prodigum effusumque in hisce verbis: "Persuadent i  cuidam adulescenti Lucano, qui adprime summo genere gnatus erat, sed  luxuria et nequitia pecuniam magnam consumpserat."  <font size=2>8</FONT> M. Varro in libris de lingua Latina: "Vt ex "non" et "volo"" inquit  ""nolo", sic ex "ne" et "quicquam" media syllaba extrita compositum est  "nequam"."  <font size=2>9</FONT> P. Africanus pro se contra Tiberium Asellum de multa ad populum: "Omnia  mala, probra, flagitia, quae homines faciunt, in duabus rebus sunt, malitia  atque nequitia. Vtrum defendis, malitiam an nequitiam an utrumque simul? Si  nequitiam defendere vis, licet; si tu in uno scorto maiorem pecuniam  absumpsisti, quam quanti omne instrumentum fundi Sabini in censum  dedicavisti, si hoc ita est: qui spondet mille nummum? si tu plus tertia  parte pecuniae paternae perdidisti atque absumpsisti in flagitiis, si hoc  ita est: qui spondet mille nummum? Non vis nequitiam. Age malitiam saltem  defende. Si tu verbis conceptis coniuravisti sciens sciente animo tuo, si  hoc ita est: qui spondet mille nummum?" 
</p>

<p>
 <b><a name=12>XII.</A></B> <i>De tunicis chirodytis; quod earum usum P. Africanus Sulpicio Galo  obiecit. </I> <font size=2>1</FONT>  Tunicis uti virum prolixis ultra brachia et usque in primores manus ac  prope in digitos Romae atque in omni Latio indecorum fuit.  <font size=2>2</FONT> Eas tunicas Graeco vocabulo nostri "chirodytas" appellaverunt  feminisque solis vestem longe lateque diffusam decere existimaverunt ad  ulnas cruraque adversus oculos protegenda.  <font size=2>3</FONT> Viri autem Romani primo quidem sine tunicis toga sola amicti fuerunt;  postea substrictas et breves tunicas citra humerum desinentis habebant,  quod genus Graeci dicunt exomidas.  <font size=2>4</FONT> Hac antiquitate indutus P. Africanus, Pauli filius, vir omnibus bonis  artibus atque omni virtute praeditus, P. Sulpicio Galo, homini delicato,  inter pleraque alia, quae obiectabat, id quoque probro dedit, quod tunicis  uteretur manus totas operientibus.   <font size=2>5</FONT> Verba sunt haec Scipionis: "Nam qui cotidie unguentatus adversum  speculum ornetur, cuius supercilia radantur, qui barba vulsa feminibusque  subvulsis ambulet, qui in conviviis adulescentulus cum amatore cum  chirodyta tunica interior accubuerit, qui non modo vinosus, sed virosus  quoque sit, eumne quisquam dubitet, quin idem fecerit, quod cinaedi facere  solent?"  <font size=2>6</FONT> Vergilius quoque tunicas huiuscemodi quasi femineas probrosas  criminatur: "et tunicae" inquit "manicas et habent redimicula mitrae."  <font size=2>7</FONT> Q. quoque Ennius Carthaginiensium "tunicatam iuventutem" non videtur  sine probro dixisse. 
</p>

<p>
 <b><a name=13>XIII.</A></B> <i>Quem "classicum" dicat M. Cato, quem "infra classem".</I> <font size=2>1</FONT>  "Classici" dicebantur non omnes, qui in quinque classibus erant, sed  primae tantum classis homines qui centum et viginti quinque milia aeris  ampliusve censi erant.  <font size=2>2</FONT> "Infra classem" autem appellabantur secundae classis ceterarumque omnium classium, qui minore summa aeris, quod supra dixi, censebantur.  <font size=2>3</FONT> Hoc eo strictim notavi, quoniam in M. Catonis oratione, qua Voconiam  legem suasit, quaeri solet, quid sit "classicus", quid "infra classem".  
</p>

<p>
 <b><a name=14>XIV.</A></B> <i>De tribus dicendi generibus; ac de tribus philosophis, qui ab Atheniensibus  ad senatum Romam legati sunt. </I> <font size=2>1</FONT>  Et in carmine et in soluta oratione genera dicendi probabilia sunt tria,  quae Graeci charakteras vocant nominaque eis fecerunt hadron, ischnon,  meson.  <font size=2>2</FONT> Nos quoque, quem primum posuimus, "uberem" vocamus, secundum  "gracilem", tertium "mediocrem".  <font size=2>3</FONT> Vberi dignitas atque amplitudo est, gracili venustas et subtilitas,  medius in confinio est utriusque modi particeps.   <font size=2>4</FONT> His singulis orationis virtutibus vitia agnata sunt pari numero, quae  earum modum et habitum simulacris falsis ementiuntur.  <font size=2>5</FONT> Sic plerumque sufflati atque tumidi fallunt pro uberibus, squalentes et  ieiunidici pro gracilibus, incerti et ambigui pro mediocribus.  <font size=2>6</FONT> Vera autem et propria huiuscemodi formarum exempla in Latina lingua M.  Varro esse dicit ubertatis Pacuvium, gracilitatis Lucilium, mediocritatis  Terentium.  <font size=2>7</FONT> Sed ea ipsa genera dicendi iam antiquitus tradita ab Homero sunt tria  in tribus: magnificum in Vlixe et ubertum, subtile in Menelao et cohibitum,  mixtum moderatumque in Nestore.  <font size=2>8</FONT> Animadversa eadem tripertita varietas est in tribus philosophis, quos  Athenienses Romam ad senatum populi R. legaverant inpetratum, uti multam  remitteret, quam fecerat is propter Oropi vastationem. Ea multa fuerat  talentum fere quingentum.  <font size=2>9</FONT> Erant isti philosophi Carneades ex Academia, Diogenes Stoicus,  Critolaus Peripateticus. Et in senatum quidem introducti interprete usi  sunt C. Acilio senatore; sed ante ipsi seorsum quisque ostentandi gratia  magno conventu hominum dissertaverunt.  <font size=2>10</FONT> Tum admirationi fuisse aiunt Rutilius et Polybius philosophorum trium  sui cuiusque generis facundiam. "Violenta" inquiunt "et rapida Carneades  dicebat, scita et teretia Critolaus, modesta Diogenes et sobria."  <font size=2>11</FONT> Vnumquodque autem genus, ut diximus, cum caste pudiceque ornatur, fit illustrius, cum fucatur atque praelinitur, fit praestigiosum. 
</p>

<p>
 <b><a name=15>XV.</A></B> <i>Quam severe moribus maiorum in fures vindicatum sit; et quid scripserit  Mucius Scaevola super eo, quod servandum datum commodatumve esset. </I> <font size=2>1</FONT>  Labeo in libro de duodecim tabulis secundo acria et severa iudicia de  furtis habita esse apud veteres scripsit idque Brutum solitum dicere et  furti damnatum esse, qui iumentum aliorsum duxerat, quam quo utendum  acceperat, item qui longius produxerat, quam in quem locum petierat.<br> II. Itaque Q. Scaevola in librorum, quos de iure civili composuit, XVI.  verba haec posuit: "Quod cui servandum datum est, si id usus est, sive,  quod utendum accepit, ad aliam rem, atque accepit, usus est, furti se  obligavit."  
</p>

<p>
 <b><a name=16>XVI.</A></B> <i>Locus exscriptus ex satura M. Varronis, quae peri edesmaton, inscripta est,  de peregrinis ciborum generibus; et appositi versus Euripidi, quibus  delicatorum hominum luxuriantem gulam confutavit. </I> <font size=2>1</FONT>  M. Varro in satura, quam peri edesmaton inscripsit, lepide admodum et  scite factis versibus cenarum ciborum exquisitas delicias comprehendit.  <font size=2>2</FONT> Nam pleraque id genus, quae helluones isti terra et mari conquirunt,  exposuit inclusitque in numeros senarios.  <font size=2>3</FONT> Et ipsos quidem versus, cui otium erit, in libro, quo dixi, positos  legat;  <font size=2>4</FONT> genera autem nominaque edulium et domicilia ciborum omnibus aliis  praestantia, quae profunda ingluvies vestigavit, quae Varro obprobrans  exsecutus est, haec sunt ferme, quantum nobis memoriae est:   <font size=2>5</FONT> pavus e Samo, Phrygia attagena, grues Melicae, haedus ex Ambracia,  pelamys Chalcedonia, muraena Tartesia, aselli Pessinuntii, ostrea Tarenti,  petunculus ..., helops Rhodius, scari Cilices, nuces Thasiae, palma  Aegyptia, glans Hiberica.  <font size=2>6</FONT> Hanc autem peragrantis gulae et in sucos inquirentis industriam atque  has undiquevorsum indagines cuppediarum maiore detestatione dignas  censebimus, si versus Euripidi recordemur, quibus saepissime Chrysippus  philosophus tamquam edendi ... repertas esse non per usum vitae  necessarium, sed per luxum animi parata atque facilia fastidientis per  inprobam satietatis lasciviam.<br> VII. Versus Euripidi adscribendos putavi:<br> epei ti dei brotoisi plen dyein monon<br> Demetros aktes pomatos th'hydrechoou,<br> haper paresti kai pephych'hemas trephein?<br> hon ouk aparkei plesmone, tryphei de toi<br> allon edeston mechanas therometha. 
</p>

<p>
 <b><a name=17>XVII.</A></B> <i>Sermo habitus cum grammatico insolentiarum et inperitiarum pleno de  significatione vocabuli, quod est "obnoxius"; deque eius vocis origine. </I> <font size=2>1</FONT>  Percontabar Romae quempiam grammaticum primae in docendo celebritatis  non hercle experiundi vel temptandi gratia, sed discendi magis studio et  cupidine, quid significaret "obnoxius" quaeque eius vocabuli origo ac ratio  esset.  <font size=2>2</FONT> Atque ille aspicit me inludens levitatem quaestionis pravitatemque:  "Obscuram" inquit "sane rem quaeris multaque prorsus vigilia indagandam.  <font size=2>3</FONT> Quis adeo tam linguae Latinae ignarus est, quin sciat eum dici  "obnoxium", cui quid ab eo, cui esse "obnoxius" dicitur, incommodari et  noceri potest et qui habeat aliquem noxae, id est culpae suae, conscium?  Quin potius" inquit "haec mittis nugalia et affers ea, quae digna quaeri  tractarique sint?"  <font size=2>4</FONT> Tum vero ego permotus agendum iam oblique ut cum homine stulto existimavi et "cetera," inquam "vir doctissime, remotiora gravioraque si  discere et scire debuero, quando mihi usus venerit, tum quaeram ex te atque  discam; sed enim quia dixi saepe "obnoxius" et, quid dicerem, nescivi,  didici ex te et scire nunc coepi, quod non ego omnium solus, ut tibi sum  visus, ignoravi, sed, ut res est, Plautus quoque, homo linguae atque  elegantiae in verbis Latinae princeps, quid esset "obnoxius", nescivit;  versus enim est in Sticho illius ita scriptus: nunc ego hercle perii plane, non obnoxie, quod minime congruit cum ista, quam me docuisti, significatione; composuit  enim Plautus tamquam duo inter se contraria "plane" et "obnoxie", quod a  tua significatione longe abest."  <font size=2>5</FONT> Atque ille grammaticus satis ridicule, quasi "obnoxius" et "obnoxie" non  declinatione sola, sed re atque sententia differrent: "ego" inquit "dixi,  quid esset "obnoxius", non quid "obnoxie"."  <font size=2>6</FONT> Ac tunc ego admirans insolentis hominis inscitiam: "mittamus," inquam  "sicuti vis, quod Plautus "obnoxie" dixit,  <font size=2>7</FONT> si id nimis esse remotum putas, atque illud quoque praetermittamus,  quod Sallustius in Catilina scribit:  <font size=2>8</FONT> "Minari etiam ferro, ni sibi obnoxia foret", et quod videtur novius  pervulgatiusque esse, id me doce. Versus enim Vergilii sunt notissimi:<br> nam neque tunc astris acies obtunsa videri <br> nec fratris radiis obnoxia surgere luna, <br> quod tu ais "culpae suae conscium".  <font size=2>9</FONT> Alio quoque loco Vergilius verbo isto utitur a tua sententia diverse in  his versibus: <br> iuvat arva videre <br> non rastris hominum, non ulli obnoxia curae; <br> cura enim prodesse arvis solet, non nocere, quod tu de "obnoxio" dixisti.  <font size=2>10</FONT> Iam vero illud etiam Q. Enni quo pacto congruere tecum potest, quod  scribit in Phoenice in hisce versibus:<br> sed virum vera virtute vivere animatum addecet <br> fortiterque innoxium vocare adversum adversarios<br> ea libertas est, qui pectus purum et firmum gestitat,<br> aliae res obnoxiosae nocte in obscura latent?"   <font size=2>11</FONT> At ille oscitans et alucinanti similis: "nunc" inquit "mihi operae non  est. Cum otium erit, revises ad me atque disces, quid in verbo isto et  Vergilius et Sallustius et Plautus et Ennius senserint."  <font size=2>12</FONT> At nebulo quidem ille, ubi hoc dixit, digressus est; si quis autem  volet non originem solam verbi istius, sed significationem quoque eius  varietatemque recensere, ut hoc etiam Plautinum spectet, adscripsi versus  ex Asinaria:  maximas opimitates gaudio effertissimas suis eris ille una mecum pariet, gnatoque et patri,  adeo ut aetatem ambo ambobus nobis sint obnoxii  nostro devincti beneficio.  <font size=2>13</FONT> Qua vero ille grammaticus finitione usus est, ea videtur in verbo tam  multiplici unam tantummodo usurpationem eius notasse, quae quidem congruit  cum significatu, quo Caecilius usus est in Chrysio in his versibus:  quamquam ego mercede huc conductus tua advenio, ne tibi me esse ob eam rem obnoxium  reare; audibis male, si maledicis mihi. 
</p>

<p>
 <b><a name=18>XVIII.</A></B> <i>De observata custoditaque apud Romanos iurisiurandi sanctimonia; atque  inibi de decem captivis, quos Romam Hannibal deiurio ab his accepto  legavit. </I> <font size=2>1</FONT>  Iusiurandum apud Romanos inviolate sancteque habitum servatumque est. Id  et moribus legibusque multis ostenditur, et hoc, quod dicemus, ei rei non  tenue argumentum esse potest.  <font size=2>2</FONT> Post proelium Cannense Hannibal, Carthaginiensium imperator, ex  captivis nostris electos decem Romam misit mandavitque eis pactusque est,  ut, si populo Romano videretur, permutatio fieret captivorum et pro his,  quos alteri plures acciperent, darent argenti pondo libram et selibram.   <font size=2>3</FONT> Hoc, priusquam proficiscerentur, iusiurandum eos adegit redituros esse  in castra Poenica, si Romani captivos non permutarent.  <font size=2>4</FONT> Veniunt Romam decem captivi.  <font size=2>5</FONT> Mandatum Poeni imperatoris in senatu exponunt.  <font size=2>6</FONT> Permutatio senatui non placita.  <font size=2>7</FONT> Parentes cognati adfinesque captivorum amplexi eos postliminio in  patriam redisse dicebant statumque eorum integrum incolumemque esse ac, ne  ad hostes redire vellent, orabant.  <font size=2>8</FONT> Tum octo ex his postliminium iustum non esse sibi responderunt,  quoniam deiurio vincti forent, statimque, uti iurati erant, ad Hannibalem  profecti sunt.  <font size=2>9</FONT> Duo reliqui Romae manserunt solutosque esse se ac liberatos religione  dicebant, quoniam, cum egressi castra hostium fuissent, commenticio  consilio regressi eodem, tamquam si ob aliquam fortuitam causam, issent  atque ita iureiurando satisfacto rursum iniurati abissent.  <font size=2>10</FONT> Haec eorum fraudulenta calliditas tam esse turpis existimata est, ut  contempti vulgo discerptique sint censoresque eos postea omnium notarum et  damnis et ignominiis adfecerint, quoniam, quod facturos deieraverant, non  fecissent.  <font size=2>11</FONT> Cornelius autem Nepos in libro exemplorum quinto id quoque litteris  mandavit multis in senatu placuisse, ut hi, qui redire nollent, datis  custodibus ad Hannibalem deducerentur, sed eam sententiam numero plurium,  quibus id non videretur, superatam; eos tamen, qui ad Hannibalem non  redissent, usque adeo intestabiles invisosque fuisse, ut taedium vitae  ceperint necemque sibi consciverint.  
</p>

<p>
 <b><a name=19>XIX.</A></B> <i>Historia ex annalibus sumpta de Tiberio Graccho, Gracchorum patre, tribuno  plebis; atque inibi tribunicia decreta cum ipsis verbis relata. </I> <font size=2>1</FONT>  Pulcrum atque liberale atque magnanimum factum Tiberii Sempronii Gracchi  in exemplis repositum est.  <font size=2>2</FONT> Id exemplum huiuscemodi est: L. Scipioni Asiatico, P. Scipionis  Africani superioris fratri, C. Minucius Augurinus tribunus plebi multam  irrogavit eumque ob eam causam praedes poscebat.  <font size=2>3</FONT> Scipio Africanus fratris nomine ad collegium tribunorum provocabat  petebatque, ut virum consularem triumphalemque a collegae vi defenderent.  <font size=2>4</FONT> Octo tribuni cognita causa decreverunt.  <font size=2>5</FONT> Eius decreti verba, quae posui, ex annalium monumentis exscripta sunt:  "Quod P. Scipio Africanus postulavit pro L. Scipione Asiatico fratre, cum  contra leges contraque morem maiorum tribunus pl. hominibus accitis per vim  inauspicato sententiam de eo tulerit multamque nullo exemplo irrogaverit  praedesque eum ob eam rem dare cogat aut, si non det, in vincula duci  iubeat, ut eum a collegae vi prohibeamus; et quod contra collega  postulavit, ne sibi intercedamus, quominus suapte potestate uti liceat, de  ea re nostrum sententia omnium ea est: si L. Cornelius Scipio Asiaticus  collegae arbitratu praedes dabit, collegae, ne eum in vincula ducat,  intercedemus; si eius arbitratu praedes non dabit, quominus collega sua  potestate utatur, non intercedemus."  <font size=2>6</FONT> Post hoc decretum cum Augurinus tribunus L. Scipionem praedes non  dantem prendi et in carcerem duci iussisset, tunc Tiberius Sempronius  Gracchus tr. pl., pater Tiberi atque C. Gracchorum, cum P. Scipioni Africano inimicus gravis ob plerasque in republica dissensiones esset,  iuravit palam in amicitiam inque gratiam se cum P. Africano non redisse,  atque ita decretum ex tabula recitavit.   <font size=2>7</FONT> Eius decreti verba haec sunt: "Cum L. Cornelius Scipio Asiaticus  triumphans hostium duces in carcerem coniectarit, alienum videtur esse  dignitate reipublicae in eum locum imperatorem populi Romani duci, in quem  locum ab eo coniecti sunt duces hostium; itaque L. Cornelium Scipionem  Asiaticum a collegae vi prohibeo."  <font size=2>8</FONT> Valerius autem Antias contra hanc decretorum memoriam contraque  auctoritates veterum annalium post Africani mortem intercessionem istam pro  Scipione Asiatico factam esse a Tiberio Graccho dixit neque multam  irrogatam Scipioni, sed damnatum eum peculatus ob Antiochinam pecuniam,  quia praedes non daret, in carcerem duci coeptum atque ita intercedente  Graccho exemptum. 
</p>

<p>
 <b><a name=20>XX.</A></B> <i>Quod Vergilius a Nolanis ob aquam sibi non permissam sustulit e versu suo  "Nolam" et posuit "oram"; atque ibi quaedam alia de iucunda consonantia  litterarum. </I> <font size=2>1</FONT>  Scriptum in quodam commentario repperi versus istos a Vergilio ita  primum esse recitatos atque editos: <br> talem dives arat Capua et vicina Vesevo <br> Nola iugo;<br> postea Vergilium petisse a Nolanis, aquam uti duceret in propincum rus,  Nolanos beneficium petitum non fecisse poetam offensum nomen urbis eorum,  quasi ex hominum memoria, sic ex carmine suo derasisse "oram"que pro "Nola" mutasse atque ita reliquisse: <br> et vicina Vesevo<br> ora iugo.  <font size=2>2</FONT> Ea res verane an falsa sit, non laboro; quin tamen melius suaviusque ad  aures sit "ora" quam "Nola," dubium id non est.  <font size=2>3</FONT> Nam vocalis in priore versu extrema eademque in sequenti prima canoro  simul atque iucundo hiatu tractim sonat.  <font size=2>4</FONT> Est adeo invenire apud nobiles poetas huiuscemodi suavitatis multa,  quae appareat navata esse, non fortuita; sed praeter ceteros omnis apud  Homerum plurima.  <font size=2>5</FONT> Vno quippe in loco tales tamque hiantes sonitus in assiduis vocibus  pluribus facit:<br> he d'hetere therei proreei eikyia chalazei<br> e chioni psychrei e ex hydatos krystalloi<br> atque item alio in loco:<br> laan ano otheske poti lophon.  <font size=2>6</FONT> Catullus quoque elegantissimus poetarum in hisce versibus:<br> minister vetuli puer Falerni,<br> inger mi calices amariores,<br> ut lex Postumiae iubet magistrae,<br> ebria acina ebriosioris,<br> cum dicere "ebrio" posset, et quod erat usitatius "acinum" in neutro  genere appellare, amans tamen hiatus illius Homerici suavitatem "ebriam" dixit propter insequentis "a" litterae concentum. Qui "ebriosa" autem  Catullum dixisse putant aut "ebrioso" - nam id quoque temere scriptum  invenitur -, in libros scilicet de corruptis exemplaribus factos  inciderunt. 
</p>

<p>
 <b><a name=21>XXI.</A></B> <i>"Quoad vivet" "quoad"que "morietur" cur id ipsum temporis significent, cum ex duobus sint facta contrariis. </I> <font size=2>1</FONT>  "Quoad vivet" cum dicitur, cum item dicitur "quoad morietur", videntur  quidem duae res dici contrariae; sed idem atque unum tempus utraque verba  demonstrant.  <font size=2>2</FONT> Item cum dicitur "quoad senatus habebitur" et "quoad senatus  dimittetur", tametsi "haberi" atque "dimitti" contraria sunt, unum atque id  ipsum tamen utroque in verbo ostenditur.  <font size=2>3</FONT> Tempora enim duo cum inter sese opposita sunt atque ita cohaerentia,  ut alterius finis cum alterius initio misceatur, non refert, utrum per  extremitatem prioris an per initium sequentis locus ipse confinis  demonstretur.  
</p>

<p>
 <b><a name=22>XXII.</A></B> <i>Quod censores equum adimere soliti sunt equitibus corpulentis et  praepinguibus; quaesitumque, utrum ea res cum ignominia an incolumi  dignitate equitum facta sit. </I> <font size=2>1</FONT>  Nimis pingui homini et corpulento censores equum adimere solitos  scilicet minus idoneum ratos esse cum tanti corporis pondere ad faciendum  equitis munus.  <font size=2>2</FONT> Non enim poena id fuit, ut quidam existimant, sed munus sine ignominia  remittebatur.  <font size=2>3</FONT> Tamen Cato in oratione, quam de sacrificio commisso scripsit, obicit  hanc rem criminosius, uti magis videri possit cum ignominia fuisse.  <font size=2>4</FONT> Quod si ita accipias, id profecto existimandum est non omnino  inculpatum neque indesidem visum esse, cuius corpus in tam inmodicum modum  luxuriasset exuberassetque.
</p>

<div class="footer">
	<p>
		<a href="/gellius.html">Gellius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>