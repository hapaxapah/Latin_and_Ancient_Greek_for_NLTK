<html>
	<head>
		<title>
			Gregory IX: Decretals II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DECRETALIUM D. GREGORII PAPAE IX. COMPILATIO <BR> LIBER SECUNDUS.
</p>
 <P class=border>
</P>
 
<P>
<B>TITULUS I. DE IUDICIIS.</b>
</p>
  
<P>
CAP. I.
</p>
  
<P>
Contumax in non comparendo vel non respondendo excommunicari potest; beneficio autem privari non debet. H. d. Abbas Siculus.
</p>
  
<P>
Ex concilio Africano.
</p>
  
<P>
De Quodvultdeo Centurensi episcopo, quem, quum adversarius ipsius eum petisset ad concilium <i>nostrum</i> introduci, interrogatus, an cum eo vellet <i>apud episcopos</i> experiri, primo id promiserat, et altera die respondit, hoc sibi non placere, atque discessit. Placuit <i>omnibus episcopis</i>, ut nullus eidem <i>Quodvultdeo</i> communicet, donec satisfactione praemissa fuerit absolutus. Nam adimi sibi episcopatum ante causae eius exitum nulli potest iure videri.
</p>
  
<P>
CAP. II.
</p>
  
<P>
Laici ecclesiastica negotia tractare non debent, sed praelatorum iudicio disponuntur. Hoc dicit. Abbas. Sic.
</p>
  
<P>
Ex synodo Eugenii Papae.
</p>
  
<P>
Decernimus <i>etiam</i>, ut laici ecclesiastica tractare negotia non praesumant. Sed episcopi, abbates, archiepiscopi et alii ecclesiarum praelati de negotiis ecclesiasticis, maxime de illis, quae spiritualia esse noscuntur, [<i>aliquorum</i>] laicorum iudicio non disponant, nec propter eorum prohibitionem ecclesiasticam dimittant iustitiam exercere.
</p>
  
<P>
CAP. III.
</p>
  
<P>
Causa iuris patronatus spectat ad iudicium ecclesiae. H. dicit specifice et ad literam.
</p>
  
<P>
Alexander III. illustri Regi Angliae.
</p>
  
<P>
Quanto <i>te</i> divina gratia [<i>summaque providentia maioris gratiae privilegio decoravit, tanto viros religiosos maiori debes caritate diligere, et in iustitiis suis manutenere propensius et fovere.</i>] Causa vero iuris patronatus ita coniuncta est et connexa spiritualibus causis, quod non nisi ecclesiastico iudicio valeat definiri, <i>et apud ecclesiasticum iudicem solummodo terminari</i>.
</p>
  
<P>
CAP. IV.
</p>
  
<P>
Clericum convictum vel confessum de crimine coram iudice saeculari ex eo non punit episcopus; sed coram se convictum vel confessum punit poena debita, nisi cum illo dispenset, quod potest in adulterio et minoribus; depositum vero non statim tradit curiae saeculari. H. de usque ad fin. Abbas Siculus. ­ 1. Summatus est iste §. supra in princ. c., tamen quia habet materiam separatam et notabilem, ideo dic aliter: In adulterio et minoribus potest cum clericis peracta poenitentia episcopus dispensare; depositum autem pro suis excessibus non tradit indifferenter curiae saeculari. H. d. Abbas Sicul.
</p>
  
<P>
Idem Salernitano Archiepiscopo.
</p>
  
<P>
At si clerici coram saeculari iudice convicti fuerint vel confessi de crimine, non sunt propter hoc a suo episcopo aliquatenus condemnandi. Sicut enim sententia a non suo iudice lata non tenet, ita nec facta confessio coram ipso. Si vero coram episcopo de criminibus in iure confessi sunt, seu legitima probatione convicti, dummodo sint talia crimina, propter quae suspendi debeant vel deponi, non immerito suspendendi sunt a suis ordinibus, vel ab altaris ministerio perpetuo removendi. 2. De adulteriis vero et aliis criminibus, quae sunt minora, potest episcopus cum suis clericis post peractam poenitentiam dispensare, <i>ut in ordinibus suis deserviant</i>; sed non debet quemlibet depositum pro suis excessibus, quum suo sit functus officio, nec duplici debeat ipsum contritione conterere, iudici tradere saeculari. [<i>Porro si clericus etc.</i> (<i>cf. c.</i> 1. <i>de cler. pugn. in duell. V.</i> 14.)]
</p>
  
<P>
CAP. V.
</p>
  
<P>
Vasallus coram domino feudi conveniendus est, etiamsi dominus feudi sit ecclesiastica persona, dummodo ibi actor possit suam iustitiam consequi; alias loci ordinarius poterit adiri. Et secundum hoc est casus notabilis. Abbas Sicul.
</p>
  
<P>
Idem.
</p>
  
<P>
Ceterum quia <i>quandoque, sicut accepimus</i>, in eos, quos ab ecclesia tua constat possessiones tenere in feudum, occasione ipsarum excommunicationis seu interdicti sententia promulgatur, nos id districtius inhibemus, quamdiu parati fuerint super his in tua praesentia iustitiam exhibere. <i>Quod si fuerit a quoquam temerario ausu praesumptum, liceat tibi eandem sententiam sublato appellationis remedio revocare. Nulli ergo hominum fas sit, hanc paginam nostrae concessionis etc</i>.
</p>
  
<P>
CAP. VI.
</p>
  
<P>
Nomen actionis in libello exprimere para non cogitur; debet tamen factum ita clare proponere, ut ex eo ius agendi colligatur. Hoc dicit quoad intellectum. Abbas.
</p>
  
<P>
Idem Exonensi Episcopo et Capitulo Londonensi.
</p>
  
<P>
Dilecti filii <i>nostri</i> prior et clerici de Guiseburnen. contra Eboracensem archiepiscopum apostolicae sedis legatum gravem <i>admodum et difficilem nobis</i> querimoniam transmiserunt. [<i>Et infra:</i> (<i>cf. c.</i> 1. <i>de app. II.</i> 28.)] Provideatis attentius, ne ita subtiliter, sicut a multis fieri solet, cuiusmodi actio intentetur, inquiratis, sed simpliciter et pure factum ipsum, et rei veritatem secundum formam canonum et sanctorum Patrium instituta investigare curetis.
</p>
  
<P>
CAP. VII.
</p>
  
<P>
Excommunicatus in iudicio, nisi tanquam reus, stare non potest.
</p>
  
<P>
Idem Paduano Episcopo.
</p>
  
<P>
Intelleximus <i>ex literis tuis, quod, quum filia cuiusdam nobilis viri parochiani tui cum quodam viro matrimonium contraxisset, comperto postea, quod idem vir pro nece bonae memoriae Vicentini episcopi vinculo tenebatur excommunicationis adstrictus, in tua proposuit praesentia quaestionem. Unde</i> Quia postulasti a nobis, utrum excommunicatus in iudicio stare possit, respondemus, quod conveniri potest, et debet per alium in iudicio respondere, ne videatur de sua malitia commodum reportare, <i>si ex ea fuerit ab eorum impetitione securus</i>.
</p>
  
<P>
CAP. VIII.
</p>
  
<P>
Clericus de omni crimine debet coram ecclesiastico iudice conveniri, nec valet consuetudo contraria.
</p>
  
<P>
Lucius III. Strigonensi Archiepiscopo.
</p>
  
<P>
Clerici <i>vero, maxime in criminalibus, in nullo casu possunt ab alio, quam ab ecclesiastico iudice condemnari, etiamsi consuetudo regia habeat, ut fures a iudicibus saecularibus iudicentur</i>. Quum imperator dicat quod <i>etiam</i> leges <i>eorum</i> non dedignantur sacros canones imitari, in quibus generaliter traditur, ut de omni crimine clericus debeat coram ecclesiastico iudice conveniri, non debet in hac parte canonibus ex aliqua consuetudine praeiudicium generari.
</p>
  
<P>
CAP. IX.
</p>
  
<P>
Iudex ex officio providere debet, ut debitae solennitates serventur in iudiciis, quibus omissis iudicium redditur frustratorium. H. d. Abbas Siculus.
</p>
  
<P>
Clemens III.
</p>
  
<P>
Causam, quae vertitur inter fratres Dulmensis monasterii et monachos sancti Albani <i>super ecclesia de Cantinz., audiatis et appellatione remota terminetis</i>. Provideas <i>illud</i> inter cetera <i>specialiter</i>, ut fratres Dulmensis monasterii cum auctoritate et accessu episcopi sui ingrediantur negotium, ne, si fratres sancti Albani obtineant, episcopus idem, abbatem monasterii se proponens, litem sopitam valeat suscitare.
</p>
  
<P>
CAP. X.
</p>
  
<P>
Clericus depositus incorrigibilis excommunicandus est et successive anathematizandus. Et si sic non resipuerit, per iudicem saecularem comprimendus est. H. d. Abbas Siculus.
</p>
  
<P>
Coelestinus III.
</p>
  
<P>
Quum non ab homine (<i>Et infra:</i>) A nobis <i>itaque</i> fuit ex parte tua quaesitum, utrum liceat regi vel alicui saeculari personae iudicare clericos cuiuscunque ordinis, sive in furto, sive in homicidio, vel periurio, seu quibuscunque fuerint criminibus deprehensi. Consultationi tuae taliter respondemus, quod, si clericus in quocunque ordine constitutus in furto, vel homicidio, vel periurio, seu alio <i>mortali</i> crimine fuerit deprehensus legitime atque convictus, ab ecclesiastico iudice deponendus est. Qui si depositus incorrigibilis fuerit, excommunicari debet, deinde contumacia crescente anathematis mucrone feriri. Postmodum vero, si in profundum malorum veniens contempserit, quum ecclesia non habeat ultra quid faciat, ne possit esse ultra perditio plurimorum, per saecularem comprimendus est potestatem ita, quod ei deputetur exsilium, vel alia legitima poena inferatur.
</p>
  
<P>
CAP. XI.
</p>
  
<P>
Per rescriptum impetratum contra violentum convenitur qui scienter succedit in vitium. H. d. secundum communem modum, qui mihi placet. Panorm.
</p>
  
<P>
Idem.
</p>
  
<P>
Quia V., qui violenter dicebatur ecclesiam P. clerici occupasse, defunctus est, ut accepimus, et R. eam postmodum est ingressus, praecipimus, ut secundum formam priorum literarum inter ipsos R. et P. sub eisdem iudicibus mediante ratione, sicut inter eundem P. et praefatum V., si viveret, negotium terminetur.
</p>
  
<P>
CAP. XII.
</p>
  
<P>
Solus Papa cognoscit de dubiis privilegiorum apostolicae sedis, et non inferior.
</p>
  
<P>
Innocentius III. S. Sergii et S. Georgii Abbatibus.
</p>
  
<P>
Quum venissent (<i>Et infra:</i>) Quum <i>enim</i> super privilegiis sedis apostolicae causa vertatur, nolumus de ipsis per alios iudicari.
</p>
  
<P>
CAP. XIII.
</p>
  
<P>
Iudex ecclesiasticus potest per viam denunciationis evangelicae seu iudicialis procedere contra quemlibet peccatorem, etiam laicum, maxime ratione periurii vel pacis fractae.
</p>
  
<P>
Idem Praelatis per Franciam constitutis.
</p>
  
<P>
Novit ille, qui nihil ignorat, <i>qui scrutator est cordium ac conscius secretorum, quod clarissimum in Christo filium nostrum Philippum regem Francorum illustrem de corde puro et conscientia bona et fide non ficta diligimus, et ad honorem ac profectum et incrementum ipsius efficaciter adspiramus, exaltationem regni Francorum sublimationem sedis apostolicae reputantes, quum hoc regnum benedictum a Deo semper in ipsius devotione permanserit, et ab eius devotione nullo, sicut credimus, tempore sit discessurum; quia, licet interdum hinc inde fiant immissiones per angelos malos, nos tamen, qui satanae non ignoramus astutias, circumventiones ipsius studebimus evitare, credentes, quod idem rex illius seduci fallaciis non se permittet</i>. Non <i>ergo</i> putet aliquis, quod iurisdictionem <i>aut potestatem</i> illustris regis Francorum perturbare aut minuere intendamus, quum ipse iurisdictionem et potestatem nostram nec velit nec debeat <i>etiam</i> impedire, <i>quumque iurisdictionem propriam non sufficiamus explere, cur alienam usurpare vellemus</i>? Sed quum Dominus dicat in evangelio: si peccaverit in te frater tuus, vade et corripe eum inter te et ipsum solum. Si te audierit, lucratus eris fratrem tuum; si te <i>autem</i> non audierit, adhibe tecum <i>adhuc</i> unum vel duos, ut in ore duorum vel trium testium stet omne verbum. Quod si non audierit <i>eos</i>, dic ecclesiae; si autem ecclesiam non audierit, sit tibi sicut ethnicus et publicanus, et rex Angliae, <i>sicut asserit</i>, sit paratus sufficienter ostendere, quod rex Francorum peccat in ipsum, et ipse circa eum in correctione processit secundum regulam evangelicam, et tandem, quia nullo modo profecit, dixit ecclesiae: quomodo nos, qui sumus ad regimen universalis ecclesiae superna dispositione vocati, mandatum divinum possumus non exaudire, ut non procedamus secundum formam ipsius, nisi forsitan ipse coram nobis vel legato nostro sufficientem in contrarium rationem ostendat? Non enim intendimus iudicare de feudo, cuius ad ipsum spectat iudicium, nisi forte iuri communi per speciale privilegium vel contrariam consuetudinem aliquid sit detractum, sed decernere de peccato, cuius ad nos pertinet sine dubitatione censura, quam in quemlibet exercere possumus et debemus. Non igitur iniuriosum sibi debet regia dignitas reputare, si super hoc apostolico iudicio se committat, quum Valentinianus inclitus imperator suffraganeis Mediolanensis ecclesiae dixisse legatur: Talem in pontificali sede constituere procuretis, cui et nos, qui gubernamus imperium, sincere nostra capita submittamus, et eius monita, quum tanquam homines deliquerimus, suscipiamus necessario velut medicamenta curantis. Nec sic illud humillimum omittamus, quod Theodosius statuit imperator, et Carolus, innovavit, de cuius genere rex ipse noscitur descendisse: Quicunque videlicet litem habens, sive petitor fuerit sive reus, sive in initio litis vel decursis temporum curriculis, sive quum negotium peroratur, sive quum iam coeperit promi sententia, si iudicium elegerit sacrosanctae sedis antistitis, illico sine aliqua dubitatione, etiamsi pars alia refragetur, ad episcoporum iudicium cum sermone litigantium dirigatur. Quum enim non humanae constitutioni, sed divinae <i>legi</i> potius innitamur, quia potestas nostra non est ex homine, sed ex Deo: nullus, qui sit sanae mentis, ignorat, quin ad officium nostrum spectet de quocunque mortali peccato corripere quemlibet Christianum, et, si correctionem contempserit, <i>ipsum</i> per districtionem ecclesiasticam coercere. <i>Quod enim debeamus corripere ac possimus, ex utraque patet pagina testamenti, quum clamet Dominus per Prophetam: Clama, ne cesses, quasi tuba exalta vocem tuam, et annuncia populo meo scelera eorum, et subiungat ibidem: Nisi annunciaveris impio impietatem suam, ipse in iniquitate, quam operatus est, morietur; sanguinem autem eius de manu tua requiram. Apostolus quoque nos monet corripere inquietos, et alibi dicit idem: Argue, obsecra, increpa in omni patientia et docirina. Quod autem possimus et debeamus etiam coercere, patet ex eo, quod inquit Dominus ad Prophetam, qui fuit de sacerdotibus Anathot: Ecce constitui te super gentes et regna, ut evellas et destruas, et dissipes, et aedifices, et plantes. Constat vero, quod evellendum, destruendum et dissipandum est omne mortale peccatum. Praeterea quum Dominus claves regni coelorum B. Petro tradidit, dixit ei: Quodcunque ligaveris super terram, erit ligatum et in coelis, et quodcunque solveris super terram, erit solutum et in coelis. Verum nullus dubitat, quin omnis mortaliter peccans apud Deum sit ligatus. Ut ergo Petrus divinum iudicium imitetur, ligare debet in terris quos ligatos esse constat in coelis</i>. Sed forsan dicetur, quod aliter cum regibus, et aliter cum aliis est agendum. Ceterum scriptum novimus in lege divina: Ita magnum iudicabis, ut parvum, nec erit apud te acceptio personarum, <i>quam B. Iacobus intervenire testatur, si dixeris ei, qui indutus est veste praeclara, tu sede hic bene; pauperi autem, tu sta illic, aut sede sub scabello pedum meorum. </i>Licet autem hoc modo procedere valeamus super quolibet criminali peccato, ut peccatorem revocemus a vitio ad virtutem, ab errore ad veritatem, praecipue <i>tamen</i> quum contra pacem peccatur, quae est vinculum caritatis, [<i>de qua Christus specialiter praecepit Apostolis: In quamcunque domum intraveritis, primum dicite: Pax huic domui, et si fuerit ibi filius pacis, requiescet super illum pax vestra. Quicunque autem non receperint vos, nec audierint sermones vestros, exeuntes foras excutite pulverem de pedibus vestris in testimoniun illis. Quid enim est a talibus exire foras Apostolos, nisi communionem eis apostolicam denegare? Quid est excutere pulverem de pedibus suis, nisi districtionem ecclesiasticam exercere? Hic est etenim pulvis ille, qui Moyse cinerem de camino spargente fuit ad plagam ulceris super omnem terram Aegypti. Quam gravis autem districtionis sententia in ultimo sint examine feriendi qui non recipiunt pacis nuncios, nec audiunt sermones eorum, per se ipsa veritas consequenter ostendit, non simpliciter, sed cum quadam affirmatione proponens: Amen dico vobis, tolerabilius erit terrae Sodomorum et Gomorheorum in die iudicii quam illi civitati; in civitate cives intelligens, a quibus non excepit ipsos reges. Porro quum secundum legitimas sanctiones quod quisque iuris in alterum statuit alius eo uti valeat contra illum, et sapiens protestetur: Patere legem, quam ipse tuleris, et rex ipse Francorum contra clarae memoriae R. quondam Anglorum regem, qui, ut salva ipsius regis pace loquamur, quia non ad confusionem eius, sed ad excusationem nostram hoc dicimus, non eo erat deterioris conditionis, in bello fuit officio et beneficio nostro usus, quomodo quod pro se adversus illum admisit contra se pro alio non admittet?</i>] <i>Numquid apud nos debet esse pondus et pondus, mensura et mensura, quorum utrumque est abominabile apud Deum?</i> Postremo quum inter reges ipsos reformata fuerint pacis foedera, et utrinque praestito proprio iuramento firmata, quae tamen usque ad tempus praetaxatum servata non fuerint, numquid non poterimus de iuramenti religione cognoscere, quod ad iudicium ecclesiae non est dubium pertinere, ut rupta pacis foedera reformentur? Ne ergo tantam discordiam videamur sub dissimulatione fovere, <i>dissimulare religiosorum locorum excidium, et stragem negligere populi Christiani, dilecto filio abbati Casemarii</i> praedicto legato dedimus in praeceptis, ut, nisi rex ipse vel solidam pacem cum praedicto rege reformet, <i>vel treugas ineat competentes</i>, vel saltem humiliter patiatur, ut idem abbas et <i>venerabilis frater noster</i> archiepiscopus Bituricensis de plano cognoscant, utrum iusta sit querimonia, quam contra eum proponit coram ecclesia rex Anglorum, vel eius exceptio sit legitima, quam contra eum per suas nobis literas duxit exprimendam, iuxta formam sibi datam a nobis procedere non omittat. <i>Ideoque universitatibus vestris per apostolica scripta mandamus, et in virtute obedientiae districte praecipimus, quatenus postquam idem abbas super hoc mandatum fuerit apostolicum exsecutus, sententiam eius, imo nostram verius recipiatis humiliter et vos ipsi servetis et faciatis ab aliis observari, securi, quod si secus egeritis inobedientiam vestram puniemus. </i>[<i>Dat. Lat.  Ao. VII.</i> 1204.]
</p>
  
<P>
CAP. XIV.
</p>
  
<P>
Principalis persona per se, non per advocatum debet factum proponere in iudicio, nisi sit indiscreta.
</p>
  
<P>
Idem Episcopo Heliensi.
</p>
  
<P>
Pastoralis (<i>Et infra: cf. c.</i> 28. <i>de off. iud. del. I.</i> 29.) Statuimus praeterea, ut principales personae non per advocatos, sed per se ipsas factum proponant, nisi forte sint adeo indiscretae, ut earum defectus de iudicis licentia per alios suppleatur. [<i>Quum autem etc. Dat. Rom. ap. S. Petr. XIV. Kal. Ian. </i>1204.]
</p>
  
<P>
CAP. XV.
</p>
  
<P>
Si actio et intentio sunt ineptae, vel sola intentio, debet reus absolvi ab instantia iudicii; iterum tamen actor audietur, si apte egerit. H. d. quoad intellectum.
</p>
  
<P>
Idem nobili viro Matthaeo de Riparia.
</p>
  
<P>
Examinata causa, quae vertitur inter te et milites Campaniae <i>super ecclesia S. Angeli de Casaperota, actis confessionibus et attestationibus auditis, instrumentis et allegationibus indagatis, perpendimus evidenter, arbitrium, quod T. vicedominus Sabinensis dicebatur super eodem negotio promulgasse, contra formam iuris et compromissi fuisse dictatum. Unde, non obstante confirmatione felicis memoriae Coelestini Papae praedecessoris nostri, qui confirmaverat illud, sicut provide latum fuerat, et ab utraque parte receptum, decrevimus ipsum irritum et inane</i>. Actionem <i>autem</i>, quam super iure patronatus eiusdem ecclesiae contra praefatos milites intentabas, incongruentem cognovimus et ineptam, quia, quum testes induxeris ad probandum, quod, quando praefatus A. vicedominus ecclesiam eandem tanquam sequestratam accepit, tu ius patronatus ipsius ecclesiae possidebas, proiecto nec rei vindicationem intentare, nec ipsius restitutionem poteras postulare. Unde intentionem tuam in hac parte pronunciavimus non tenere, absolventes eosdem milites ab eadem, ita tamen, quod si congruentem et aptam intentare volueris actionem, respondere tibi nililominus teneantur. [<i>Nulli ergo etc. Dat. Later. IX. Kal. April. Ao. X.</i> 1207.]
</p>
  
<P>
CAP. XVI.
</p>
  
<P>
Praeceptores templi pro domibus suis agere et defendere possunt; nec obstat eis religio, vel quod ignota sit eorum origo.
</p>
  
<P>
Idem Magistro et Fratribus militiae templi in Italia constitutis.
</p>
  
<P>
Quum deputati <i>sitis obsequio Iesu Christi, qui, quum iustus sit, iustitiam diligit et aequitatem conspicit vultus eius, indemnitatibus vestris paterna tenemur sollicitudine praecavere, ne pro eo, quod operibus pietatis intenditis, laesionem in vestra iustitia subeatis</i>. Accepimus <i>plane</i>, quod quidam tam saeculares quam ecclesiastici iudices <i>in Italia</i> illos, quos habetis in domibus vestris praeceptores, in causis ad prosequendam suam iustitiam non admittunt, tanquam licitum non sit eis super litigiosis negotiis curam agere, qui pacificis decrecreverunt studiis inhaerere, illud allegantes in repulsionem ipsorum, quod eorum ipsis generatio non est nota, qui undecunque <i>locorum</i> venerint, gratia divina vocati, dummodo laudabiliter exsequantur officium sui ordinis, ex superabundanti requiritur suae notio nationis. Ne quis igitur in prosecutione causarum praeceptores eosdem ab agendo vel respondendo sub occasione huiusmodi repellat, auctoritate apostolica inhibemus. [<i>Nulli ergo etc. Dat. Rom. ap. S. Petr. IV. Id. April. Ao. IX.</i> 1206.]
</p>
  
<P>
CAP. XVII.
</p>
  
<P>
Praelati debent laicis de clericis, appellatione frustratoria non obstante, iustitiam facere; ad saeculare tamen forum clerici a laicis trahi non debent, etiam data ipsorum praelatorum negligentia.
</p>
  
<P>
Idem Vercellensi Episcopo et Abbati de Toleto.
</p>
  
<P>
Qualiter et quando (<i>Et infra: cf. c.</i> 17. <i>de accus. et den. V.</i> 1.) Praecipiatis ex parte nostra praelatis, ut laicis de clericis conquerentibus plenam faciant iustitiam exhiberi, non obstantibus appellationibus frustratoriis, quas in eorum gravamen clerici frequenter opponunt, ne pro defectu iustitiae clerici trahantur a laicis ad iudicium saeculare, quod omnino fieri prohibemus, <i>et vos, ne fiat, omnimodis satagatis et ceterum adversus haerecticorum fallacias sollicitudinem vestram vigilare volumus, monentes et obsecrantes in Domino, quatenus ad exstirpandum de agro dominico lolium haereticae pravitatis prudenter et efficaciter intendatis.</i> [<i>Dat. IV. Kal. Febr. </i>1206.]
</p>
  
<P>
CAP. XVIII.
</p>
  
<P>
Iudex habens ut privatus paene consimilem causam, quam habet ut iudex, a iudicando removetur. H. d.
</p>
  
<P>
Idem.
</p>
  
<P>
Causam, quae inter <i>dilectum filium</i> abbatem et conventum Vindonensem <i>ex parte una</i>, et archidiaconum Carnotensem <i>ex altera</i> super quibusdam procurationibus vertitur, vobis, <i>filii T.</i> et <i>G. et</i> archidiacono Parisiensi meminimus commisisse. <i>Dictus vero abbas et conventus nolentes parti alteri respondere, nisi nos primo consulerent secundum privilegia Romani Pontificis, indulta monasterio eorundem, dilectum filium W. eiusdem monasterii monachum propter hoc ad sedem apostolicam transmiserunt, nihilominus supplicantes, quatenus te, fili decane, loco Parisiensis archidiaconi supra dicti subrogare ad decisionem ipsius negotii dignaremur</i>. Quia vero, quum eundem archidiaconum similis paene causa contingat, nimis favorabilis parti alteri videretur, nos te, fili decane, loco ipsius archidiaconi subrogantes, <i>discretioni vestrae per apostolica scripta</i> mandamus, quatenus, non obstantibus prioribus literis, <i>ante adventum monachi impetratis</i>, in causa ratione praevia procedatis.
</p>
  
<P>
CAP. XIX.
</p>
  
<P>
Si iudices de principali et exceptionibus praeiudicialibus simul cognoscunt, vel super principali lite non contestata testes recipiunt, licite ab eis appellatur.
</p>
  
<P>
Honorius III. Archidiacono Remensi et Decano Brimensi Coloniensis dioecesis.
</p>
  
<P>
Exhibita nobis <i>dilecti filii</i> R. Virdunensis electi petitio declaravit, quod, quum super facto electionis suae <i>ipsius et</i> H. archidiaconi ac quorundam canonicorum Virdunensium adversariorum suorum procuratores ad nostram <i>olim</i> audientiam accessissent, <i>nos, audita petitione partis adversae, et quae proposita fuerunt ab ipsa, venerabili fratri nostro</i> Parisiensi episcopo et coniudicibus suis sub certa forma literas nostras direximus, inter alia continentes, ut, vocatis qui forent evocandi, super propositis et aliis negotium contingentibus inquirerent veritatem, <i>et testes, quos nominari contingeret iuxta consuetam formam, ad testimonium compellendo, et praefigendo partibus terminum competentem, quo per se vel per procuratores idoneos nostro se conspectui praesentarent, iustam sententiam recepturae. Partibus ergo citatis, non fuit processum in aliquo prima die, quumque decem de parte adversa secundo termino comparuissent, et fuissent, si electo se opponerent, in iure requisiti, septem eorum respondere nolentibus, ad agendum tres se residui obtulerunt</i>. Quum autem idem electus quibusdam ex his, qui contra eum agebant, conspirationem, et quibusdam excommunicationem in modum exceptionis obiiceret, se id offerens probaturum, praefati iudices interlocuti fuerunt, quod de his et principali negotio simul inquirerent, <i>a quibus videretur ipsis iudicibus inquirendum</i>, nolentes, quasi non iudices, sed inquisitores exsisterent, super dictis exceptionibus ipsius electi probationes admittere, sed pervertendo iuris ordinem de praemissis exceptionibus et principali negotio pariter per se inquirere intendentes, et procedentes etiam ad receptionem testium, lite nondum super eodem negotio contestata, quare praefatus electus nostram audientiam appellavit, <i>humiliter supplicans, ut, quum literae ad ipsos iudices obtentae non inquisitionem, sed commissionem sapiant, prout apparet ex continentia earundem, quod ab eis factum est post appellationem ipsius revocare in irritum, et causam alii comittere dignaremur</i>. Quia vero non in modum inquisitionis, sed commissionis negotium exstitit delegatum, <i>discretioni vestrae per apostolica scripta</i> mandamus, quatenus, <i>convenientes ad locum idoneum et partibus competentem</i>, si ex dictis gravaminibus vel aliquo ipsorum appellatum constiterit, revocato in irritum quicquid post appellationem huiusmodi inveneritis attentatum, in causa ipsa iuxta priorum continentiam literarum, <i>appellatione remota</i>, ratione praevia <i>sine morae dispendio</i> procedatis.
</p>
  
<P>
CAP. XX.
</p>
  
<P>
Lapsu triennii non obstante potest delegatus in causa sibi commissa procedere.
</p>
  
<P>
Idem Magistro Tancredo Canonico Bononiensi.
</p>
  
<P>
Venerabilis frater noster archiepiscopus Ravennas proposuit coram nobis, quod, quum decisio causae, quae inter ipsum <i>ex parte una</i>, et communitatem Cerviae <i>ex altera</i> super iurisdictionis civitatis Cerviae et quibusdam aliis articulis vertitur, sit per subterfugia et cavillationes eorum per triennium prorogata, <i>et tandem post litis contestationem et commissiones varias tibi dedimus in mandatis, ut eam ad nos remittas sufficienter instructam</i>, dicti Cervienses asserentes, instantiam iudicii per decursum triennii periisse, respondere sub tuo examine recusaverunt. <i>Nolentes igitur, ut eiusdem causae decisio ulterius prorogetur, praesentium tibi auctoritate</i> Mandamus, quatenus, exceptione huiusmodi non obstante, in negotio isto, <i>appellatione remota, ratione praevia</i> procedas iuxta traditam tibi formam. [<i>Dat. Later. X. Kal. Mai Ao. VIII.</i> 1224.]
</p>
  
<P>
CAP. XXI.
</p>
  
<P>
Actor obtinens in possessorio coram iudice rei, non tenetur coram eo iudice super proprietate respondere, si est prorsus alterius fori. H. d. et est casus notabilis.
</p>
  
<P>
Idem Episcopo et Magistris T. et B. Praten. Bononiae commorantibus.
</p>
  
<P>
Significaverunt nobis olim abbas et conventus sanctae Mariae de Florentia, quod Florentina potestas pro eis contra communitatem castri de Signa super possessione vel quasi iuris ibidem eligendi rectorem, quod ad se pertinere dicebant, diffinitivam sententiam promulgavit. Sed postmodum, <i>eadem communitate nolente recipere nobilem virum B. Vinci-Werra, quem iidem in rectorem elegerant castri praedicti, praefata potestas non solum non curavit sententiam suam exsecutioni mandare, ac communitatem ipsam compellere ad recipiendum dictum nobilem pro rectore saepius requisita; sed nec permisit communitatem eandem ad hoc a fidelibus eorum monasterii coarctari; quin potius</i> abbatem et conventum praefatos ipsa potestas <i>indigne</i> coegit communitati praedictae super proprietate vel quasi memorati iuris in saeculari iudicio respondere. Unde vobis <i>per literas nostras</i> iniunximus, ut, si ita esset, <i>per censuras ecclesiasticas</i> cogeretis communitatem eandem electum ab eisdem monachis in rectorem admittere; audituri postea quae partes super proprietate vel quasi dicti iuris ducerent proponenda, <i>et causam, sicut iustum exsisteret, decisuri, non obstante statuto quolibet contrario ecclesiasticae libertati, seu quod abbas et conventus praedicti compulsi sunt super hoc litem contestari in iudicio saeculari. Nuper autem, referentibus abbate et conventu, didicimus, quod, quum de literis a nobis super hoc obtentis ad ipsius communitatis notitiam pervenisset, syndicus eius, exhibito coram iudice potestatis calumniae iuramento, citari fecit abbatem, quod coram illo subiret simile iusiurandum, ut per hoc renunciare intelligeretur idem abbas apostolicis literis ipso facto, aut pro convicto, si hoc facere recusaret, haberetur. Quumque praefatam communitatem ad praesentiam vestram saepius et peremptorie citassetis, syndico eius se velle dilatorias exceptiones proponere protestanti, terminum, in quo id faceret, vel super principali responderet negotio, statuistis</i>. Verum pars altera inter alia excipiendo proposuit, se tunc coram vobis respondere de iure non teneri, quum tempus propter vindemias exsisteret feriatum, respondente syndico monasterii, hoc malitiose proponi, ut videlicet causa protracta tempus regiminis electi inutiliter elabatur. <i>Quod apparebat ex eo, quia per nuncium potestatis abbati fuit prohibitum, ne communitatem eandem extra Florentinum districtum in iudicio conveniret, quare praenominati abbas et conventus humiliter petierunt, ut obviare huiusmodi malitiis dignaremur. Quocirca discretioni vestrae</i> Mandamus, quatenus <i>tam eundem syndicum, quam eiusdem monasterii monachos, quorum testimonio uti voluit, si excommunicationem contra eos ad impediendum causae processum opponi contingat, absolventes sublato appellationis obstaculo ad cautelam, ne tali praetextu valeant ab agendo vel testificante repelli</i>, hoc non obstante, in negotio, <i>iuxta recepti formam mandati</i>, ratione praevia procedatis, <i>causae finem debitum absque morae dispendio imponendo ita praeceptum apostolicum impleturi quod non debeamus vobis difficultatem quae dicto monasterio morae occasione imminere dignoscitur imputare</i>. [<i>Dat. Reate II. Kal. Nov. Ao. X.</i> 1225.]
</p>
  
<P>
<B>TITULUS II. DE FORO COMPETENTI.</B>
</p>
  
<P>
CAP. I.
</p>
  
<P>
Clericus coram suo episcopo conveniri debet.
</p>
  
<P>
Ex concilio Calcedonensi.
</p>
  
<P>
Si quis clericus adversus clericum negotium habeat, non deserat episcopum proprium, <i>et ad saecularia percurrat iudicia</i>, sed prius apud ipsum actio ventiletur, vel <i>certe</i> consilio eiusdem <i>episcopi</i> apud alios, quos utraque pars voluerit, iudicium obtinebunt. <i>Si quis autem praeter haec fecerit, canonicis correptionibus subiacebit</i>.
</p>
  
<P>
CAP. II.
</p>
  
<P>
Iudex saecularis, si clericum per se distringit vel condemnat, excommunicari debet.
</p>
  
<P>
Ex concilio Parisiensi.
</p>
  
<P>
Nullus iudicium neque presbyterum, neque diaconum aut clericum ullum, aut minores ecclesiae sine permissu pontificis per se distringere aut condemnare praesumat. Quod si fecerit, ab ecclesia Dei, cui iniuriam irrogare dignoscitur, tamdiu sit sequestratus, quousque reatum suum cognoscens emendet.
</p>
  
<P>
CAP. III.
</p>
  
<P>
Ratione rei, de qua agitur, sortitur quis forum ibi, ubi res est. Sic communiter summatur.
</p>
  
<P>
Ex concilio Africano.
</p>
  
<P>
Sane si episcopi, inter quos causa versatur, sint diversarum provinciarum, ille primas det iudices, in cuius provincia est locus, de quo contenditur. <i>Si autem etc.</i> (<i>cf. c.</i> 1. <i>de arb. I. </i>43.)
</p>
  
<P>
CAP. IV.
</p>
  
<P>
Episcopus ut suspectus recusatus, de cuius suspicione notorie constat, potest dare delegatum partibus non suspectum, cuius sententiam poterit per se exsecutioni mandare.
</p>
  
<P>
Gregorius Bonifacio Defensori Corsicae.
</p>
  
<P>
Si quis contra clericum causam habuerit, episcopum ipsius adeat, qui si ut suspectus fuerit recusatus, exsecutor [<i>vel</i>] ab eo deputetur, aut, si <i>et</i> hoc actor refugerit, ab eodem episcopo est deputandus, qui partes sibi mutuo consensu iudices compellat eligere, a quibus quicquid fuerit definitum ipsius sollicitudine servata lege modis omnibus compleatur, [<i>ut non sit unde se possint litigiis fatigare. Dat. mens. Aug. Ind. IV. </i>601.]
</p>
  
<P>
CAP. V.
</p>
  
<P>
Super re ecclesiae vel clerici potest laicus coram ecclesiastico iudice conveniri; sed si probabiliter negat, rem esse ecclesiae vel clerici, ad iurisdictionem ecclesiasticam declinandam, convenitur coram suo iudice.
</p>
  
<P>
Alexander III.
</p>
  
<P>
Si <i>vero presbyter, vel</i> clericus <i>alius aliquem</i> laicum de rebus suis vel ecclesiae impetierit, et laicus res ipsas non <i>esse</i> ecclesiae <i>vel presbyteri</i> aut clerici, <i>qui eum exinde impetit</i>, sed suas proprias asseverat, <i>laicus ipse</i> debet de rigore iuris <i>super hoc</i> ad forensem iudicem trahi, quum actor <i>semper</i> forum rei sequi debeat, licet in plerisque partibus aliter de consuetudine habeatur.
</p>
  
<P>
CAP.VI.
</p>
  
<P>
Si quaestio feudalis est inter clericum et laicum, cognoscet dominus feudi; sed eo negligente cognoscet delegatus Papae, etiam ante negligentiam datus. H. d. secundum lecturam gloss.
</p>
  
<P>
Idem.
</p>
  
<P>
Ex transmissa nobis insinuatione B. C. et W. militum ecclesiae tuae intelleximus, quod, quum R. de Cassaville eos super quadam possessione coram <i>venerabili fratre nostro</i> Trecensi episcopo traxisset in causam, nobilis vir de Campis eorum dominus, [<i>a quo possessiones tenebant,</i>] sub debito fidelitatis <i>eis</i> inhibuit, ne de saeculari feudo in iudicio ecclesiastico responderent. <i>Itaque praefatus episcopus in eos velut in contumaces excommunicationis sententiam promulgavit etc.</i> (<i>Et infra:</i>) [<i>Mandamus, quatenus praefatos milites ab excommunicatione contradictione et appellatione cessante absolvas etc.</i>] (<i>Et infra:</i>) <i>Deinde</i> Per dominum feudi causam iubeas terminari, et, si ipse <i>aliquid</i> malitiose distulerit, tu ei <i>sublato appellationis obstaculo</i> debitum finem imponas.
</p>
  
<P>
CAP. VII.
</p>
  
<P>
Per dominum feudi saecularem sive ecclesiasticum quaestio feudalis terminari debet, etiamsi vasalli sint clerici, et, si plures praetendantur domini, non potest unus cognoscere, maxime alio absente, an feudum ad eum pertineat. H. d. secundum lecturam magis notabilem.
</p>
  
<P>
Idem.
</p>
  
<P>
Verum quoniam de quibusdam feudis adversus <i>eundem</i> praepositum quaestio mota fuit, statuimus, ut, ex quo episcopus fuerit in <i>eadem</i> ecclesia consecratus, <i>qui plenam auctoritatem habeat et potestatem</i>, de feudis ipsis sub suo iudicio cognoscatur, si ad ecclesiasticam cognitionem pertineant; alioquin <i>ipsa quaestio</i> imperiali beneplacito, sicut iustum fuerit, relinquatur.
</p>
  
<P>
CAP. VIII.
</p>
  
<P>
Malefactores ecclesiarum in utroque foro conveniri possunt.
</p>
  
<P>
Lucius III.
</p>
  
<P>
Quum sit generale, ut actor forum rei sequatur, <i>conveniens est, ut apud iudices saeculares raptores prius conveniantur. Sed si iustitiam exhibere contempserint, aut iudices ex quaecunque causa fuerint negligentes, quia iudicandi sunt sacrilegi ab ecclesia, de crimine illo censurem poteris in eos ecclesiasticam exercere</i>. Verum quoniam saeculares iudices in exhibenda iustitia personis ecclesiasticis saepe in iudicio sunt remissi, <i>iam per consuetudinem</i> in favorem ecclesiae est introductum, ut malefactores suos, qui sacrilegi sunt censendi, venerabilium locorum rectores possint sub quo maluerint iudice convenire.
</p>
  
<P>
CAP. IX.
</p>
  
<P>
Causae clericorum secundum iura, non secundum consuetudines laicorum terminantur. Vel sic: in loco temporalis iurisdictionis ecclesiae causae clericorum sunt secundum ius canonicum terminandae. Hoc dicit secundum gl. et utrumque summarium recipit determinationem.
</p>
  
<P>
Coelestinus III.
</p>
  
<P>
Quod clericis (<i>Et infra:</i>) <i>Nullus episcoporum vel clericorum ad iudicia saecularia est trahendus. Habent enim illi suos iudices, nec quicquam est eis publicis commune cum legibus. Bonifacius vero Papa et Gelasius, et alii plures antecessorum nostrorum antiquioribus conciliis consonantes, sicut bene patet viris iuris utriusque peritis, id ipsum in sacris constitutionibus ediderunt. Hac igitur ratione inducti, per apostolica scripta</i> Mandamus, quatenus, si quas causas pecuniarias clerici Parisius commorantes habuerint contra aliquos, vel aliqui contra eos, ipsas <i>appellatione remota</i> iure canonico decidatis, <i>nec permittatis iuri scripto consuetudinem praevalere</i>.
</p>
  
<P>
CAP. X.
</p>
  
<P>
Laicus laicum super re civili coram iudice ecclesiastico convenire non potest, nisi in defectu iustitiae saecularis, vel nisi consuetudo id exposcat.
</p>
  
<P>
Innocentius III. Vercellensi Episcopo.
</p>
  
<P>
Licet ex suscepto <i>servitutis officio simus omnibus in iustitia debitores, sic tamen in iure suo nos quibusdam convenit providere, ne aliis iniuriam facere videamur, et, quod absit, inde sumatur materia scandali, unde provida debet consideratione sedari. Ex insinuatione sane dilectorum filiorum consulum et communis Vercellensium nos noveris accepisse, quod, quum de singulis quaestionibus, quae motae fuerunt contra eos coram consulibus iustitiae, iuxta consuetudinem approbatam velint cuilibet conquerenti iustitiae plenitudinem exhibere, quidam, ut eorum iurisdictionem evacuent et fatigent eos laboribus et expensis, super rebus, quae iudicium ecclesiasticum non contingunt, literas apostolicas impetrant, et sic praeter iurisdictionem consulum, quam enervant, eos cogunt multipliciter laborare. Volentes igitur sic eorum utilitati consulere, ne patiamur aliorum iustitiam deperire, fraternitati tuae per apostolica scripta</i> Mandamus, quatenus, si quando a laicis Vercellensibus <i>tales</i> literas super rebus, praecipue quae forum saeculare contingunt, a sede apostolica contigerit impetrari, eas sublato appellationis obstaculo, decernas auctoritate nostra irritas et inanes, dummodo <i>dicti</i> consules et commune de se conquerentibus in iudicio saeculari exhibeant iustitiae complementum. Liceat tamen ipsis, qui sub eisdem consulibus taliter duxerint contendendum, si se in aliquo senserint praegravari, ad tuam, sicut hactenus servatum est, vel ad nostram, si maluerint, audientiam appellare, hoc praesertim tempore, quo vacante imperio ad iudicem saecularem recurrere nequeunt, qui a superioribus in sua iustitia opprimuntur. Si vero consules iustitiae tanquam merito suspecti fuerint recusati, coram arbitris communiter electis de causa suspicionis agatur, quae si probata fuerit esse iusta, ad te vel ad nos pro iustitia recurratur, sicut superius est expressum. [<i>Dat. Ferentini II. Kal. Iun. Ao. IX. </i>1206.]
</p>
  
<P>
CAP. XI.
</p>
  
<P>
Vidua laicum coram iudice ecclesiastice convenire non potest, nisi super causa ecclesiastica, vel in defectum iudicis saecularis.
</p>
  
<P>
Idem Archidiacono et Thesaurario Turonensibus.
</p>
  
<P>
Ex tenore literarum <i>nobilis viri G.</i> comitis Britanniae nostris est auribus intimatum, quod, quum causam, quae inter mulierem nobilem F. et <i>nobilem virum</i> I. de Meduano super hereditate sua noscitur agitari, vobis <i>et bonae memoriae G. magistro scholarum B. Martini</i> commiserimus <i>fine debito</i> terminandam, ipse comes eidem mulieri, quum tam ipsa quam praedictus I. essent de foro ipsius, mandavit, ut causam <i>ipsam</i> deferrent ad ipsum, promittens eidem, quod <i>in curia sua</i> faceret ei iustitiae plenitudinem exhiberi, <i>vobis nihilominus intimare procurans, quod in curia sua debebat huiusmodi negotium terminari. At vos et mulier supradicta ei nequaquam obtemperare volentes satagitis in causa procedere, et sibi suam minus rationabiliter iurisdictionem auferre, unde nobis humiliter supplicavit, ut causam ipsam ad eum, ad quem specialiter pertinet, remittere dignaremur</i>. Nos igitur attendentes, quod sic sumus viduis in iustitia debitores, quod aliis iniustitiam facere non debemus, <i>discretioni vestrae per apostolica scripta</i> mandamus, quatenus, nisi sit talis causa, quae ad ecclesiasticum iudicem pertinere noscatur, ei supersedere curetis, dummodo per iudicem saecularem suam possit iustitiam obtinere; alioquin, non obstante ipsius contradictione, causam ipsam <i>iuxta formam vobis in aliis literis traditam</i> ratione praevia terminetis. [<i>Dat. Romae ap. S. Petrum Kal. Ian. A. VIII.</i> 1205.]
</p>
  
<P>
CAP. XII.
</p>
  
<P>
Clericus non potest constituere sibi iudicem laicum, etiamsi proprium iuramentum et adversarii consensus accedat.
</p>
  
<P>
Idem Pisano Archiepiscopo.
</p>
  
<P>
Si diligenti <i>Et infra:</i> [<i>cf. c.</i> 17. <i>de praescr. II.</i> 26.] <i>Super eo autem admiramur plurimum, et movemur, quod, quum te reputemus virum providum et discretum, et iuxta debitum pontificalis officii sanctorum Patrum statuta ignota tibi esse non debeant, et iurisperitorum copiam habere noscaris</i>, Asseruisti, te usque ad haec tempora tenuisse, <i>et habere pro certo</i>, quod licitum sit <i>cuilibet</i> clerico renunciare saltem in temporalibus causis iuri suo, et sibi laicum iudicem constituere, praesertim ubi adversarii voluntas accedit, ac <i>per hoc tacite te innuis rationabiliter redargutum pro eo, quod huiusmodi pacto</i> tenere iuramentum super hoc interpositum respondisti, immemor constitutionis <i>illius</i>, qua cavetur, pacto privatorum iuri publico minime derogari. Quum ergo hoc ius in Milevitanensi et Carthaginensi conciliis sit specialiter promulgatum, ne clerici clericos relicto suo pontifice ad iudicia publica pertrahant, alioquin causam perdant, et a communione habeantur extranei, et tam episcopi quam diaconi, seu quilibet clerici in criminali seu in civili negotio, si derelicto ecclesiastico iudicio publicis iudiciis se purgare voluerint, etiamsi pro eis sit lata sententia, locum suum amittant, et hoc in criminali actione, in civili vero perdant quod evicerint, si locum suum maluerint obtinere: manifeste patet, quod non solum inviti, sed etiam voluntarii pacisci non possunt, ut saecularia iudicia subeant, quum non sit beneficium hoc personale, cui renunciari valeat, sed potius toti collegio ecclesiastico publice [<i>et generaliter</i>] sit indultum, cui privatorum pactio derogare non potest. Nec iuramentum licite servari potuit, quod contra canonica statuta illicitis pactionibus informatur. [<i>Super alio etc.</i> (<i>cf. c.</i> 17. <i>de praescr. II.</i> 26.) <i>Dat. Rom. ap. S. Petr. II. Non. Maii Ao. IX. </i>1206.]
</p>
  
<P>
CAP. XIII.
</p>
  
<P>
Clerici super escessibus coram suo episcopo conveniri debent, non coram his, quibus serviunt, nisi consuetudo vel privilegium aliud inducat.
</p>
  
<P>
Idem Belvacensi Episcopo.
</p>
  
<P>
Quum contingat interdum (<i>Et infra:</i> [<i>cf. c. </i>28. <i>de iureiur. II.</i> 24.]) Insuper postulasti, an, quum aliqui clerici deputati servitio capituli Belvacensis aut aliorum clericorum tuae dioecesis super excessibus impetuntur, sint cogendi coram te, vel potius coram illis, quibus serviunt, querelantibus respondere, quum illi sibi iurisdictionem huiusmodi vendicare contendant, licet illos excommunicare non valeant, vel alias etiam coercere. Super quo <i>fraternitati tuae</i> taliter respondemus, quod ad te, utpote ordinarium <i>iudicem</i>, de talibus debent conquerentes habere recursum, maxime si super his <i>criminibus</i> impetuntur, quae in tua noscuntur dioecesi commisisse; nisi forte hi, quibus delinquentes ipsi deserviunt, ex indulgentia vel consuetudine speciali iurisdictionem huiusmodi valeant sibi vindicare. [<i>Dat. Later. XVI. Kal. Ian. Ao. XIII.</i> ­ 1210.]
</p>
  
<P>
CAP. XIV.
</p>
  
<P>
Episcopus delicti condemnat clericum de delicto; sed non privat beneficio alibi exsistente; sed episcopus beneficii privabit quasi exsequendo condemnationem iudicis delicti. H. d. secundum unum intellectum. Secundum alium intellectum h. d.: Episcopus delicti condemnat clericum de delicto, privando beneficio alibi sito; exsecutio realis fit ab episcopo beneficii.
</p>
  
<P>
Idem.
</p>
  
<P>
Postulasti per sedem apostolicam edoceri, utrum sacerdos habens ecclesiam in una dioecesi, et residens in eadem, domicilium vero patrimonii ratione in alia, ibi delinquens, ab eo, in cuius dioecesi habet patrimonium, pro delicto ibidem commisso debeat iudicari, praesertim in causis, quae officii sui seu beneficii privationem exposcunt? Ad quod breviter respondemus, quod per episcopum, in cuius dioecesi deliquit, sententia promulgari poterit in eundem. Sed ab eo, in cuius dioecesi beneficium obtinet, erit quoad illud <i>huiusmodi</i> exsecutio <i>sententiae</i> facienda. <i>Quaesivisti etc.</i> (<i>cf. c.</i> 21. <i>de homic. V.</i> 12.) [<i>Dat. Lat. III. Kal. Maii Pont. nostr. Ao. XVI. </i>1213.]
</p>
  
<P>
CAP. XV.
</p>
  
<P>
Miserabilis persona potest laicum interdicto unde vi coram iudice ecclesiastico convenire, etiamsi res subtracta dicatur feudalis.
</p>
  
<P>
Honorius III. Archiepiscopo, Decano et Archidiacono Turonensibus.
</p>
  
<P>
Ex parte <i>carissimae in Christo filiae</i> B. quondam Angliae reginae <i>illustris</i> fuit propositum <i>coram nobis</i>, quod, quum nobilem virum G. <i>de Guerchia</i> detentorem castri Segrey, ratione dotalitii pertinentis ad ipsam, quo per eum vel eius complices contra iustitiam fuerat spoliata, auctoritate bonae memoriae Ioannis Papae praedecessoris nostri coram vobis <i>super hoc</i> traxisset in causam, dictus nobilis excipiendo proposuit, quod literae apostolicae non valebant, pro eo, quod castrum Guargiae, ubi est eius domicilium principale, consistit in dioecesi Rodonensi, quae ultra duas diaetas a Turonis est remota, <i>unde illic trahi non poterat secundum statutum concilii generalis</i>. Verum replicatum fuit ex parte reginae, quod idem nobilis Turonis satis poterat <i>secundum statutum concilii generalis</i> conveniri, quum non solum in Rodonensi dioecesi, sed etiam in Andegavensi dioecesi exsistat, eo, quod et castra et reditus plures habet in ipsa, et castrum, de quo quaestio vertitur, in eadem est dioecesi, quae a Turonis nequaquam ultra XII. leucas distat. Idem quoque adiecit, quod, quum dicta regina ius suum coram domino feudi prosequi debuisset, literae apostolicae non valebant, quum non faciebant mentionem, quod dominus feudi fuerit requisitus, et ipse in exhibenda <i>sibi</i> iustitia exstiterit negligens vel remissus, subiiciens, quod eaedem literae falsitate expressa fuerant impetratae, eo, quod suggestum fuerat, castrum illud ad eandem reginam ratione dotalitii pertinere, quum nec ab initio, nec durante matrimonio a viro sibi fuerat in donationem propter nuptias assignatum. Ad hoc autem fuit ex parte ipsius reginae responsum, quod vidua spoliata irrequisito feudi domino spoliatorem seu detentorem rei coram ecclesiastico iudice poterat convenire, cuius interest viduas defensare. <i>Nec obest, quod sibi castrum illud a viro assignatum non fuerit, quum clarae memoriae I. rex Angliae, heres et successor viri sui, castrum praefatum in concambium pro aliis rebus dotalitiis eidem concessit, et ipsa illud diu pro dote pacifice possedisset. Ad haec autem fuit ex parte ipsius nobilis replicatum, quod praedictus rex heres non fuerat regis Richardi, nec dominus Andegavi, sed eiusdem castri raptor potius et invasor, et ita ius, quod ipse nequaquam habuit, transferre non potuit in reginam. Ad quod sic pars eiusdem reginae respondit, quod contra rescriptum exceptio huiusmodi non valebat, nec habere debebat locum in possessorio, quod eadem contra dictum nobilem intendebat. Unde vos aures huiusmodi exceptionibus frivolis adhibentes, in principali negotio procedere hactenus distulistis in eiusdem reginae gravamen non modicum et iacturam. Nos vero volentes, ut finis litibus imponatur, discretioni vestrae</i> Mandamus, quatenus, si vobis constiterit, dictum nobilem terram et mansionem habere in Andegavensi dioecesi, in qua interdum consuevit commorari, et ipsam dioecesim ultra duas a Turonis non distare diaetas, et in eadem litigiosam rem esse, non obstantibus exceptionibus aliis, quae in petitorio potius, quam in possessorio, quod regina contra eundem nobilem intentabat, locum habere videntur, in ipso negotio iuxta priorum continentiam literarum, <i>sublato cuiuslibet contradictionis et appellationis obstaculo</i>, ratione praevia procedatis, <i>praeceptum apostolicum taliter impleturi, quod eadem regina pro defectu vestro ad nos laborare ulterius non cogatur, nec vos possitis de negligentia reprehendi.</i> [<i>Dat. Later. XVI. Kal. Febr. A. I.</i> 1217.]
</p>
  
<P>
CAP. XVI.
</p>
  
<P>
Laici usurpantes iura ecclesiastica velut sacrilegi per iudicem ecclesiasticum compelluntur.
</p>
  
<P>
Gregorius IX. Fratri Palmerio Canonico S. Trinitatis.
</p>
  
<P>
Conquestus est nobis [<i>venerabilis frater noster</i>] Bononiensis episcopus, quod potestas et commune Bononienses temporalem iurisdictionem, quae in [<i>S. Ioannis in Persiceto, Unciolae, Maximatici, Podii, Dulioli, Castri Episcopi et</i>] quibusdam [<i>aliis</i>] castris et villis ecclesiae Bononiensis competit pleno iure, et in cuius quasi possessione fuisse ac esse dignoscitur, per violentiam usurpare praesumunt, [<i>quendam, qui apud dictum castrum S. Ioannis homicidium perpetravit, per eos puniendum a rectore castri eiusdem sibi exhiberi fecerunt, et adhuc tenent in vinculis, ipsum reddere denegantes, unde per literas nostras ipsi mandavimus, ut ab ipsius episcopi molestia desistentes, et eidem episcopo restituentes sine difficultate qualibet homicidam, libere ipsum permitterent in dictis locis uti iurisdictione praefata, comparituri coram nobis usque ad festum omnium sanctorum proximo praeteritum ad faciendum et recipiendum quod iuris ordo dictaret, si in dictis castris et villis proponerent iurisdictionem aliquam se habere. Qui hoc, sicut dicitur, contemnentes, nec restituerunt sibi malefactorem praefatum moniti diligenter, nec permiserunt episcopum libere uti hac iurisdictione in locis eisdem, neque ad nos responsalem idoneum destinarunt, sed peccatum peccato potius cumulantes, postquam utriusque partis nuncii ad sedem apostolicam accesserunt, dicti potestas et commune quosdam ex parte sua miserunt ad investigandum et puniendum quoddam maleficium patratum in terra Dulioli ad iurisdictionem ipsius ecclesiae pertinente, super quo inquisitio facta fuerat per dicti episcopi nuncios, et a malefactoribus pignorum cautiones et aliae securitates acceptae, quare nuncii eiusdem episcopi humiliter petierunt a nobis, ut super his deberemus indemnitati Bononiensis ecclesiae praecavere.</i>] Quum autem valde sit iniquum [<i>et ingens sacrilegium,</i>] ea, quae collata sunt pro remedio peccatorum venerabilibus ecclesiis, vel relicta, aut eis iustis modis aliis acquisita, [<i>a fidelibus et viris catholicis, a quibus servari ea convenit,</i>] aliis usibus applicari, propter quod merito invasores ipsarum rerum tanquam sacrilegi, [<i>nisi eas restituant, per ecclesiarum rectores, quum ecclesiasticum sit crimen sacrilegii</i>] sunt anathemati usque ad satisfactionem congruam supponendi. [<i>Ecclesiarum quoque favore noscitur introductum, ut malefactores suos venerabilium locorum rectores possint sub quo maluerunt iudice convenire. Sed fori exceptione per nuncios vestros opposita instanter petebatur ab ipsis, ut, quum regulariter actor forum rei sequi debeat, relinqueremus quaestionem huiusmodi iudicio saeculari. Super iis ergo deliberatione cum fratribus nostris habita diligenti, paterna dulcedine ipsos monemus, deposcimus et rogamus, obsecrantes per salutem animarum suarum et per Dominum obtestantes, quum in hoc longe magis sit vinci quam vincere gloriosum, non renuant salutarem recipere medicinam, sed nobis haec gratuita liberalitate sub spe mercedis aeternae donantes Deo et ecclesiae super praemissis debitam satisfactionem impendant. Civitatis enim suorum ecclesiae Romanae devotae sollicita desideramus affectione salutem, alligare curantes quod confractum est et reducere quod abiectum, et cupientes eosdem per patientiam nostram ad poenitentiam revocare. Nolentes itaque afflictionem eiusdem ecclesiae ad dictorum potestatis et communis periculum, quod versatur in ipsa, dissimulare, ne contra officii nostri debitum veniamus, scientes quod obedire Deo magis quam hominibus nos oportet, discretioni tuae per apostolica scripta</i>] Mandamus, quatenus si tibi constiterit de praemissis, [<i>tu diligenti</i>] monitione praemissa, per censuram ecclesiasticam cessare ipsos ab huiusmodi, et satisfacere de praeteritis damnis et iniuriis, appellatione remota compellas. [<i>Testes etc. Dat. Lat. VI. Kal. Febr. Pontif. nostr. Ao. IV. </i>1230.]
</p>
  
<P>
CAP. XVII.
</p>
  
<P>
Privilegiatus ut non teneatur respondere nisi in certo loco. Si in alio loco respondere vel solvere promittit, ibi poterit conveniri, et etiam ubi habet domicilium. Secundum Ioan. Andr.
</p>
  
<P>
Idem Episcopo Dulmensi.
</p>
  
<P>
Dilecti filii I. et A. cives Romani sua nobis petitione monstrarunt, quod, quum abbati S. Genovefae Parisiensis super quadam pecuniae summa contra R. praedecessorem tuum literas impetrassent, tu proponi fecisti, quod omnibus Anglicis est a sede apostolica indultum, ut super causis pecuniariis citra mare conveniri non possint, propter quod idem abbas in negotio non processit. Verum, quia, etsi fuisset privilegium tale concessum, non tamen prodesset illis, qui se certo loco respondere vel solvere adversariis promiserunt, quum ibi et ubi domicilium habent valeant conveniri: mandamus, quatenus eisdem de pecunia ipsa cum iustis et moderatis expensis, et congrua satisfactione damnorum, usuris omnino cessantibus, satisfacias, ut teneris. Alioquin eidem abbati nostris damus literis in mandatis, ut in commisso sibi negotio, proposita ex parte tua indulgentia non obstante, iuxta prioris mandati nostri tenorem sine dispendio morae procedat.
</p>
  
<P>
CAP. XVIII.
</p>
  
<P>
Quanquam laici possunt iurisdictionem non sui iudicis prorogare, clerici tamen non possunt, nisi episcopi dioecesani consensus accedat, et iudex, cuius iurisdictionem prorogare volunt, sit ecclesiasticus.
</p>
  
<P>
Idem Abbati Trecensi.
</p>
  
<P>
Significasti nobis, quod P. clericus ad petitionem C. mercatoris se tuae iurisdictioni subiecit, si in termino nunc elapso de pecunia mutuata, non satisfecisset eidem (<i>Et infra:</i>) Inquisitioni tuae taliter respondemus, quod, licet privatorum consensus eum, qui iurisdictioni praeesse dignoscitur, suum possit iudicem constituere, clerici tamen in iudicem non suum, nisi forte sit persona ecclesiastica, et episcopi dioecesani voluntas accedat, consentire non possunt.
</p>
  
<P>
CAP. XIX.
</p>
  
<P>
Legitime citatus tenetur coram iudice citante causam prosequi, non obstante, quod post citationem mutaverit forum.
</p>
  
<P>
Idem.
</p>
  
<P>
Proposuisti nobis, quod quidam subditus tuus ad petitionem cuiusdam adversarii sui a te legitime citatus ad causam, quia postmodum iurisdictionis alterius esse coepit, tuum intendit iudicium declinare. Porro tuae prudentiae dubium esse non credimus, quod is in praedicta causa ius revocandi forum non habet, quasi ab altero iam praeventus.
</p>
  
<P>
CAP. XX.
</p>
  
<P>
Quisque clericus potest in curia Romana conveniri, licet alias specifice forum ibi non sortiatur; habet tamen ex causa ius revocandi domum.
</p>
  
<P>
Idem.
</p>
  
<P>
Licet ratione delicti, seu contractus, aut domicilii, sive rei, de qua contra possessorem causa movetur, quibus forum regulariter quis sortitur, episcopus vester apud sedem apostolicam conventus non fuerit, quia tamen omnium ecclesiarum mater est eadem et magistra, rite compelli potuit, ut ibi suis adversariis responderet, nisi pro alia iusta et necessaria causa venisset, quam si tunc allegasset, ius revocandi domum salvum fuisset eidem.
</p>
  
<P>
<B>TITULUS III. DE LIBELLI OBLATIONE.</B>
</p>
  
<P>
CAP. I.
</p>
  
<P>
Actor tenetur in scriptis libellum porrigere. Vel sic: Iudex non debet admittere actorem ad litigandum, nisi prius libellum in scriptis offerat. H. d. per alia verba.
</p>
  
<P>
Ex concilio apud sanctum Medardum.
</p>
  
<P>
Ignarus episcopus dixit: Habetis libellum reclamationis vel postulationis, <i>sicut ecclesiastica se habet traditio</i>? Illi [<i>autem</i>] responderunt, se prae manibus nullum habere libellum. Ignarus episcopus dixit: <i>Legum ecclesiasticarum [auctoritas talis est, ut in causis gestorum semper scripturam requirat, adeo, ut qui ad sacrum fontem accedit suum dare nomen praecipiatur; qui ad summum sacerdotium provehitur, decreto manibus omnium roborato eligitur. Ordinatus autem a suis ordinatoribus literas accipere iubetur. Qui etiam ab ecclesiastica societate quolibet excessu discinditur libellari scriptione aut recipitur aut deiicitur. Sed qui accusatur, vel excommunicatur, seu reconciliatur, per scripturam accusari vel reconciliari iubetur. Et sic in ceteris huiusmodi in tantum scriptura deposcitur, ut sicut B. Gregorius in commonitorio ad Ioannem defensorem ex Romanis legibus sumens scribit, sententia, quae sine scriptura profertur, nec nomen sententiae habere mereatur.</i>] <i>Quapropter, fratres</i> [<i>et filii,</i>] Oportet vos secundum ecclesiasticam auctoritatem reclamationem vestram libelli serie declarare, eamque vestris manibus roboratam synodo [<i>sacrae</i>] porrigere, ut tunc vobis <i>convenienter et</i> canonice valeat responderi. Et tunc ipsi fratres libellum conscribentes [<i>eique sua nomina subscribentes</i>] porrexerunt <i>Hincmaro</i> [<i>episcopo etc.</i>]
</p>
  
<P>
CAP. II.
</p>
  
<P>
Quum agitur reali, non sufficit rem generaliter peti, sed debet ita specificari, ut evitetur obscuritas et aequivocatio.
</p>
  
<P>
Innocentius III.
</p>
  
<P>
Significantibus T. et R. fratribus nostro fuit apostolatui declaratum, quod, quum inter ipsos ex una parte, et V. <i>Turpem de Athechi et sorores eius dioecesis Suessionensis</i> ex altera super quadam terra coram <i>dilectis filiis abbate et priore sancti Bartholomaei Noviomensis</i> iudicibus <i>a sede apostolica</i> delegatis tracti fuissent in causam, oblato eis libello, ipsi T. et R., quum plures terras haberent, ut terra illa, super qua quaestio vertebatur, ostenderetur eisdem, a iudicibus postularunt. Quod quum ipsi facere denegarent, <i>nec utrum hoc deberet eis concedi, vellent per sententiam definire, iidem fratres a manifesto gravamine</i> ad nostram audientiam provocarunt. Quocirca <i>discretioni vestrae per apostolica scripta</i> mandamus, quatenus, si est ita, <i>vos</i>, revocato in statutum debitum, si quid post appellationem huiusmodi noveritis attentatum, etc.
</p>
  
<P>
CAP. III.
</p>
  
<P>
Non tenetur reus respondere libello in actione personali, si non exprimitur causa petendi.
</p>
  
<P>
Gregorius IX. Archipresbytero Civitatis novae et M. Canonico Culmensi.
</p>
  
<P>
Dilecti filii fratres ecclesiae sanctae Mariae de Hispida sua nobis petitione monstrarunt, quod, quum prior et conventus sanctae Mariae ad Carceres ipsos super quadam pecuniae summa coram priore sanctae Trinitatis Veronensis auctoritate apostolica convenissent, ex parte ipsorum fuit excipiendo propositum, quod, quum dicti prior et conventus nollent exprimere in porrecto libello conventionali, quare sibi dicta pecunia deberetur, super hoc minime respondere tenebatur, et quia dictus iudex exceptionem huiusmodi admittere denegabat, nostram audientiam appellaverunt. Ideoque mandamus, quatenus, si est ita, revocato in irritum, etc.
</p>
  
<P>
<B>TITULUS IV. DE MUTUIS PETITIONIBUS.</B>
</p>
  
<P>
CAP. I.
</p>
  
<P>
Iudex etiam delegatus compellit actorem ad respondendum reo in causa reconventionis, et utramque causam ordine successivo simul audiet et una sententia terminabit. H. d.
</p>
  
<P>
Alexander III. Vulterano Episcopo et Abbati de Spongia.
</p>
  
<P>
Ex literis <i>vestris accepimus, quod dilecti filii nostri abbas et fratres Maturensis monasterii super quaestionibus, quas plebanus et clerici Maturenses adversus eos proponunt, vestrum parati sunt subire examen, si illi in continenti deberent de suis quaestionibus respondere. Verum</i>, Quoniam rationis ordo exigit, ut plebanus et clerici Maturenses abbati et fratribus Maturensis monasterii de iis, quae adversus eos proponunt, non debeant in vestra praesentia respondere, quum sibi ex ipsis coram vobis a sede apostolica delegatis iustitiam postulant exhiberi, <i>discretioni vestrae per apostolica scripta praecipiendo</i> mandamus, quatenus, actione plebani et clericorum proposita, et responsione facta, monitione praemissa compellatis eosdem, memoratis abbati et fratribus in continenti coram vobis super suis quaestionibus respondere, et <i>vos</i> vicissem postmodum rationes <i>et allegationes</i> partium <i>diligentius</i> audientes concordia vel iudicio utriusque negotium terminetis.
</p>
  
<P>
CAP. II.
</p>
  
<P>
Modus procedendi datus per rescriptun in causa conventionis intelligitur repetitus in causa reconventionis.
</p>
  
<P>
Coelestinus III. Rothomagensi Decano.
</p>
  
<P>
Prudentiam <i>tuam debita laudum prosequimur actione pro eo, quod more prudentis viri in articulis iuris, super quibus aliquando dubitas, sedem ducis apostolicam consulendam,</i> [<i>ad quam utique omnes difficiles quaestiones et causas antiqui Patres statuerunt decere referri.</i>] Sane consuluisti nos, utrum, quum causa appellatione remota committitur, et reus coram eodem iudice actorem reconvenerit <i>vel eisdem, quod quidem ex constitutione tam canonici quam forensis iuris licite fieri potest</i>, et actor super reconventione appellationis obstaculum interponit, an sit huiusmodi appellationi deferendum? Nos vero ita sentimus, quod, quum <i>in hoc casu</i> actoris et rei eadem sit conditio <i>vel causa</i>, et uno eodemque iure circa appellationis remedium debeat uterque censeri, <i>unde nec appellationi taliter interpositae deferendum esse iudicamus. Etenim ipso Christo, qui est veritas, attestante didicimus, quod omnia, quaecunque voluerint aliqui ut faciant eis homines, eadem et ipsi facere debeant. Nec iurisperitus ab hac sententia discrepat, quia praeter authenticam, quae incipit: Et consequenter, in quo id de facienda reconventione expresse habetur, et alibi statuitur, ut eodem iure quis utatur, quod duxerit in alium statuendum. Ideoque</i> Sicut desiderat actor, ut sibi iuxta mandatoris rescriptum iustitia fiat appellatione remota, eodem modo se reconvenienti debeat in sua iustitia respondere. [<i>Secundo requiris etc.</i> (<i>cf. c.</i> 41. <i>de app. II.</i> 28.) <i>Dat. Lat. XV. Kal. Iul. Pont. nostr. Ao. III.</i> 1193.]
</p>
  
<P>
<B>TITULUS V. DE LITIS CONTESTATIONE.</B>
</p>
  
<P>
CAP. UN.
</p>
  
<P>
Non per positiones et responsiones, sed per petitionem in iure propositam et responsionem secutam fit litis contestatio, qua omissa nullus est processus.
</p>
  
<P>
Gregorius IX. Abbati S. Ioannis in Vineis.
</p>
  
<P>
Olim inter episcopum Noviensem ex parte una, et capitulum ecclesiae sancti Quintini ex altera super quibusdam iniuriis, et excommunicationum sententiis et quibusdam aliis articulis orta materia quaestionis (<i>Et infra:</i>) Iudices factis quibusdam positionibus et responsionibus ad easdem, auditis etiam quae partes voluerunt proponere coram eis, causam eandem ad examen apostolicum remiserunt. Procuratoribus igitur partium propter hoc in nostra praesentia constitutis, quamvis positiones et responsiones hinc inde super pluribus articulis factae fuerint coram iudicibus memoratis, quia tamen litis contestationem non invenimus esse factam, quum non per positiones et responsiones ad eas, sed per petitionem in iure propositam et responsionem secutam litis contestatio fiat, processum ipsorum de fratrum nostrorum consilio irritum duximus nunciandum.
</p>

<P>
<B>TITULUS VI. UT LITE NON CONTESTATA NON PROCEDATUR AD TESTIUM RECEPTIONEM VEL AD SENTENTIAM DIFFINITIVAM.</B>
</p>
  
<P>
CAP. I.
</p>
  
<P>
Si agatar de adulterio ad separationem tori, et ante litis contestationem reus est contumax, potest excommunicari; sed testes recipi non possunt, nec causa diffiniri.
</p>
  
<P>
Innocentius III. Abbati sancti Proculi et L. Canonico.
</p>
  
<P>
Ad hoc Deus <i>in apostolica sede constituit totius ecclesiae magistratum,</i> [<i>ut, quia secundum scripturam sanctam fecit Deus hominem rectum, sed ipse se infinitis miscuit quaestionibus, ad eam nodi quaestionum difficiles referantur, suo recto iudicio dissolvendi.</i>] <i>Ad apostolatus</i> [<i>quippe</i>] <i>nostri notitiam literarum vestrarum insinuatione pervenit, quod,</i> Quum causa, quae inter R. et B. uxorem eius vertitur, auctoritate apostolica vobis commissa fuisset, tandem procurator eiusdem R. libello uxoris, quo virum ad separationem tori, et ut dotem reciperet, de adulterio accusabat, noluit respondere, donec advocatus eius veniret inducias postulando. Qui quum huiusmodi inducias saepe petendo vobis illudere videretur, <i>vos testes mulieris habito consilio recepistis</i>; tandem <i>procurator</i> ad praesentiam vestram accedens, dixit, se respondere paratum; sed die statuto, quum crederetur responsurus libello, <i>de quo praemisimus</i>, restitutionem uxoris <i>ex parte viri</i> primo fieri postulavit, ne secus fieret appellando. Verum quia dicebat mulier, se virum habere suspectum, <i>tum quia in domo eius coacta fuerat se adulteratam cum pluribus confiteri, tum quia meretricem publice retinebat</i>, et idem procurator nec de mulieris impunitate cavere, nec vestro se curasset postmodum conspectui praesentare, vos testes mulieris <i>iterum</i> recipere studuistis, <i>et attestationibus publicatis diligenter audistis quae fuerunt ipsius nomine allegata. Quia vero, quum de ferenda sententia cum iuris prudentibus tractaretis, diversorum invenistis diversa consilia, quibusdam dicentibus appellationi simpliciter deferendum, aliis autem appellationi deferendum non esse; nonnullis etiam asserentibus, appellationem nullatenus tenuisse, quum mulier non sit viro restituenda suspecto, nisi, de impunitate sufficienti praestita cautione: vos in tanta varietate nos consulere voluistis, qualiter esset in hoc negotio procedendum? Nos igitur</i> Consultationi vestrae <i>de consilio fratrum nostrorum</i> taliter respondemus, quod, licet ordo iudiciarius in aliis controversiis sit servandus, et in matrimonialibus causis non usquequaque servetur, quia tamen in praesenti negotio non est actum de foedere matrimonii, sed de crimine adulterii, per quod ad separationem coniugii, non ad coniunctionem intenditur, quia lite non contestata testes fuerunt recepti, et attestationes etiam publicatae, sive deferendum sive non deferendum appellationi fuisset, non est ad diffinitivam sententiam procedendum. Potuit tamen praefatus R. propter suam contumaciam, vel etiam procuratoris, si sciens non purgavit eandem, excommunicationis sententia innodari. [<i>Dat. Perusii XV. Kal. Oct.</i> 1198.]
</p>
  
<P>
CAP. II.
</p>
  
<P>
In causa restitutionis contra contumacem lite non contestata sententia proferrii non potest. Hoc dicit comprehendendo omnem modum summandi.
</p>
  
<P>
Idem Hierosolymitano Patriarchae et Archiepiscopo Cassensi.
</p>
  
<P>
Accedens <i>ad praesentiam nostram venerabilis frater noster Paphensis episcopus venerabilium fratrum nostrorum Acconensis, Tiberiadensis et Berytensis episcoporum nobis literas praesentavit, sententiam continentes, quam super causa, quae inter venerabilem fratrem nostrum Tyrensem archiepiscopum ex una parte, et plebanum sancti Marci ex altera vertebatur, iidem ipsi promulgarunt. Asserebant tamen episcopi memorati per suas literas, quod, quum causam ipsam de mandato nostro susceperint terminandam, partes ad suam praesentiam convocarunt. Sed plebanus</i> [<i>praedictus</i>] <i>nec eorum literas, in quibus mandati nostri tenor erat expressus, recipere voluit, nec eorum se conspectui praesentare, et secundo citatus, licet</i> [<i>nec eorum nuntium</i>], <i>nec literas eorum recipere voluisset, coram eis apparuit, prioris absentiae suae causis allegatis, et inspecto tenore literarum nostrarum, petitis etiam induciis et receptis </i>[<i>ab eis</i>], <i>licentiatus abscessit, se statuto die ad eos redire promittens</i>. Quum in iudicum delegatorum praesentia archiepiscopus Tirenensis restitutionis beneficium postularet, plebanus sancti Marci de Venetiis, contra quem agebat, nihil ad obiecta respondit, sed ad nostram audientiam appellavit. Et licet saepe <i>per ipsos</i> fuisset admonitus, ut iuri pareret, quia eius appellatio non tenebat, <i>quum in literis nostris appellationis esset obstaculum partibus interclusum, licet per ipsorum nuncios ad iudicium fuerit revocatus</i>; noluit tamen respondere amplius, vel coram eis etiam comparere. Ipsi vero iudices <i>accedentes ad civitatem Tyrensem</i>, quum plebanus <i>ipse</i> in sua contumacia perduraret, testes receperunt ab adversa parte productos, et depositionibus redactis in scriptis mandaverunt eidem <i>plebano</i>, ut ad eos accederet in personas vel in dicta testium obiecturus. Quod quum facere noluisset, in ipsum excommunicationis sententiam protulerunt, possessionem iuris parochialis adiudicantes archiepiscopo memorato, et eum, <i>quantum in eis erat</i>, restituentes in integrum, <i>auctoritate sedis apostolicae</i> districtius vetuerunt, ne quis possessionem Tirenensi ecclesiae restitutam praesumeret perturbare, <i>vel institutioni apostolicae contraire, et ne plebanus S. Marci vel quilibet alius parochiale ius exerceret in Tyro.</i> [<i>Insuper in omnes illos excommunicationis sententiam protulerunt, qui plebano eidem in subtractione parochialis iuris consentirent in posterum, vel in sua malignitate praeberent auxilium vel assensum idem contra sustinedos (substituendos?) ei plebanos in posterum statuentes. Verum dilecti filii, nobiles viri, Ursus Badoarius et Marinus Iacobus, ad nos ex parte nobilis viri, Henrici Danduli, Ducis Venetorum transmissi, in nostra proposuerunt praesentia constituti, quod olim in recuperatione terrae orientalis ecclesiarum praelati et principes saeculares tertiam partem civitatis Tyrensis pleno iure Venetis consenserunt, quam ipsi possederunt longo tempore, sine lite. Ceterum decedentibus illis, quibus in recuperatione illius terrae ipsorum experti fuerant fidem, constantiam et auxilium in effectu, successores eorum vel ignari, vel ingrati beneficiorum terrae sacrae collatorum a Veneticis, super iure parochiali ecclesiae s. Marci, quae ad ecclesiam S. Marci Venetiis positam pleno iure solummodo pertinet, a paucis moverunt indebite quaestionem. Sed superveniente terrae occidentalis excidio, ipsi a bonae memoriae Clemente ac Coelestino, praedecessoribus nostris, literas impetraverunt, ne ante recuperationem terrae illius super hoc respondere cuiquam aliquatenus cogerentur. Unde, quum dictus archiepiscopus super hoc commissionis literas impetrasset, praedictus plebanus, tanquam qui iudices habebat ex certa ratione suspectos, utpote quorum duos suffraganeos ecclesiae Tyrensis esse constabat: tum quia literae ipsae per veri erant oppressionem obtentae, velut in quibus de praedictis literis mentio non fiebat, ad nostram audientiam appellavit. Sed iudices post appellationem ad nos legitime interpositam, lite non contestata in eum et omnes complices eius excommunicationis sententiam protulere, et possessionem iuris parochialis adiudicare praedicto archiepiscopo et eius ecclesiae praesumserunt. At quum ipse tam iniquae sententiae non pareret, idem archiepiscopus ecclesias eius bonis spoliavit.</i>] Quum igitur <i>nobis ex inspectione sententiae constitisset, quod</i> lis coram eisdem iudicibus non fuerit contestata, et <i>ex transscripto literarum, quas iidem praedecessores nostri concesserant Veneciis</i>, manifeste pateret, literas ipsas per veri suppressionem obtentas, quum <i>non veniret in dubium, sed potius</i> manifestum esset, duos praedictorum iudicum, Achoniensem videlicet et Beritensem episcopos, eidem archiepiscopo tanquam suffraganeos suo metropolitano subesse, ac ex his plebanum <i>ipsum</i> legitime appellasse constaret; in quem, etiamsi minus legitime appellasset, et iudices ipsi licet propter contumaciam excommunicationis forte potuerunt proferre sententiam, non tamen debuerunt super principali negotio diffinitivam sententiam lite non contestata proferre, praedictas <i>ab ipsis iudicibus latas de consilio fratrum nostrorum</i> cassavimus sententias, immo cassas denunciavimus et inanes, <i>et per eas nullum praeiudicium ecclesiae S. Marci vel eius favoribus volumus irrogari</i>. Unde [<i>dicto</i>] Tirenensi archiepiscopo dedimus in mandatis, ut <i>ipsi</i> ecclesiae S. Marci [<i>et</i>] instrumenta restituat, et etiam universa, quae huiusmodi occasione sententiae per se, vel per alios occupavit, <i>nec impediat, quo minus sicut ante latam sententiam Venetorum ecclesia parochialis iuris et aliarum dignitatum suarum possessione laetetur. </i>[<i>Ideoque frat. v. etc. Dat. Later. Non. April. A. III.</i> 1200.]
</p>
  
<P>
CAP. III.
</p>
  
<P>
Si lite non contestata reus est contumax, si fieri potest, mittitur actor in possessionem causa custodiae; alias reus excommunicabitur.
</p>
  
<P>
Idem Episcopo Brixiensi.
</p>
  
<P>
Tuae fraternitatis devotio (<i>Et infra:</i> [<i>cf. c.</i> 10. <i>de eo, qui cogn. IV. </i>13.]) <i>Consuluisti praeterea, utrum si aliquis citatus legitimis peremptoriis comparere noluerit, iudex lite non contestata contra ipsum debeat sententiam promulgare, ut idem affectus taedio appellaturus saltem se iudicis conspectui repraesentet. Ad quod</i> Consultationi tuae taliter duximus respondendum, quod, si reus, lite non contestata se absentat contumaciter, talisque sit causa, quod actor possit in petitarum rerum possessionem induci, est in eandem causa custodiae inducendus. Quod si causa talis fuerit, quod idem in possessionem nequeat intromitti, ut iuri pareat <i>is, qui contumaciter se absentavit</i>, per censuram ecclesiasticam est contumax compellendus. [<i>Praeterea etc.</i> (<i>cf. c.</i> 20. <i>de praeb. III.</i> 5.) <i>Dat. Rom. etc.</i> 1206.]
</p>  <p class=MsoNormal style='text-align:justify'>&nbsp;
</p>  
<P>
CAP. IV.
</p>
  
<P>
Receptio testium facta contra non contumacem lite non contestata, in causa matrimoniali est nulla.
</p>
  
<P>
Idem de Decima et Helemosio Abbatibus Aurelianensis et Carnotensis dioecesis.
</p>
  
<P>
Accedens ad sedem apostolicam <i>dilectus filius</i> nobilis vir. G. vicecomes <i>Benaici </i>[<i>humili nobis conquestione monstravit, quod quum nobilem mulierem Eustachiam duxisset legitime in uxorem, et duas filias suscepisset ex ipsa, tandem ipsa nobilis suadente humani generis inimico divertit ab ipso. Quumque a venerabili fratre nostro Pictaviensi episcopo dioecesano suo non posset super hoc iustitiam obtinere, nos ad petitionem nunciorum ipsius et mulieris eiusdem causam, quae inter ipsos super eorum matrimonio vertebatur, dilectis filiis abbati S. Leodegarii, decano S. Petri et priori S. Hilarii de Cella Pictaviensibus duximus committendam, qui, sicut nobis suis literis intimaverunt, quum eis liquido constitisset, praefatam E. a viro suo, de quo duas susceperat filias, auctoritate propria divertisse, habito prudentum virorum consilio decreverunt, eandem E. ad virum suum debere reverti, reservata sibi accusandi matrimonium post reversionem suam, si vellet, plenaria potestate. Quod quum facere noluisset, excommunicationis eam vinculo adstrinxerunt, supponentes terram eius et familiam ecclesiastico interdicto. Verum quum sententiam ipsam praecepissemus postmodum, sicut rationabiliter lata erat, usque ad satisfactionem congruam inviolabiliter observari, tandem eadem E. ad suggestionem venerabilis fratris nostri Andegavensis episcopi et dilectorum filiorum de Granateria et de Bellofonte abbatum causam ipsam venerabili fratri nostro episcopo et dilecto filio G. archidiacono Corisopitensibus et magistro P. de Buter. canonico Andegavensi sub hac forma obtinuit delegari, ut, si eis constaret, quod eadem mulier, sicut nobis scripserant iidem episcopi et abbates, loco sibi praefixo nequiverit ad praedictos iudices accedere propter guerras, et quod in confinio Pictaviensis et Andegavensis episcopatuum securum adversae parti conductum dare voluerit, et praestare sufficientissimam cautionem, quod eos servaret indemnes, in irritum revocato quicquid in eius praeiudicium post appellationem ad nos legitime interpositam invenirent temere attentatum, non obstante commissione praedicta partes ante suam convocarent praesentiam, et rationibus hinc inde plenius auditis et cognitis causam appellatione remota fine debito terminarent, facientes quod decernerent per censuram ecclesiasticam firmiter observari. Ipsi vero, sicut in eorum literis perspeximus contineri, quum partibus apud Voventum, et postmodum apud Lucion. terminum assignassent, idem vicecomes, se per literas et procuratorem excusans, asseruit, quod ad loca illa, quum inimici eius ibidem haberent dominium, propter mortis periculum accedere non audebat, cui adversa pars et barones, qui ibidem aderant, responderunt, quod ipsi eidem vicecomiti literas de conductu cum literis vicecomitis Toarcii, Senescalli Pictaviae, per nuncium destinaverant, quibus procurator vicecomitis replicavit, quod propter literas ad suspectum sibi locum non audebat accedere, sed tutum locum assignari sibi et restitutionem uxoris fieri postulabat, quod si facere nollent iudices, dominum suum gravari dicebat, propter quod ad appellationis remedium convolavit, nec voluit postmodum, licet fuerit requisitus, coram ipsis iudicibus respondere, ipsos asserens manifeste suspectos, et innovavit appellationem emissam. Iudices autem credentes appellationem non esse legitimam, et per testes postmodum cognoscentes, quod sententia fuerat post appellationem in dictam mulierem prolata, eam denunciaverunt penitus non tenere. Tandem vero, apud Pozaugias peremptorio partibus assignato  Turonensis Decanus, avunculus eiusdem vicecomitis, se obtulit pro ipso venturum, si securus eidem concederetur conductus, per literas nihilo minus contra iudices causas suspicionis allegans, videlicet, episcopum ipsum esse consanguineum, nobilis viri G. de Toarcio, comitis Britanniae, qui causae ipsius mulieris se nimium immiscebat, et ipsius comitis subditum potestati, archidiaconum vero clericum ipsius comitis commensalem, et magistrum P.  de Buter. oriundum de terra mulieris ipsius. Iudices autem, postmodum alio peremptorio partibus assignato, super consanguinitate testes receperunt mulieris eiusdem, et alio termino apud Malleoniam partibus assignato, attestationes publicari fecerunt, vicecomite se per suas literas excusante. Ad ultimum vero, quum terminus ad recipiendam sententiam fuisset partibus assignatus, nunciis mulieris, et  archidiacono Turonensi, fratre ipsius vicecomitis, in ipsorum praesentia constitutis, nunciis ipsius mulieris sententiam postulantibus, et ipso archidiacono pro fratre suo terminum requirente, de prudentum consilio terminum partibus assignarunt, quo deberent secundum iuris ordinem in causa procedi; sed nuncii mulieris, contumaciter recedentes, altera die nostram audientiam appellarunt, dicentes, dominae suae gravamen inferri eo, quod iudices non interfuerant apud Malleoniam, ubi terminum assignarant ad sententiam perferendam, et quia locum extra provinciam assignabant, quum ipsi essent de provincia Turonensi. Iudicibus autem appellationi deferentibus, nuncius mulieris ad apostolicam sedem accedens proposuit, quod, quum super causa ipsa iudices praelibati eundem vicecomitem ad praesentiam suam pluries peremptorio ad loca competentia et intervallis legitimis citavissent, nec idem vicecomes, muliere comparente praefata, venire voluerit vel sufficientem mittere responsalem, ipsi testes mulieris receperunt, vicecomitem ipsum iterato per peremptoria edicta citantes, ut coram ipsis dicturus contra testes vel dicta testium compareret. Sed, quum ipse non venerit, nec sufficientem nuncium destinarit, attestationibus publicatis ab ipsis, et partibus citatis ad sententiam audiendam, mulier eadem, dicto vicecomite se contumaciter absentante, sibi dari sententiam postulavit, ad quam procedere, licet requisiti saepius, noluerunt, propter quod pars mulieris, sibi sentiens imminere gravamen, ad nostram audientiam appellavit. Nos vero, credentes, quod eadem mulier pro matrimonio laboraret, eisdem ad petitionem nuncii duximus iniungendum, ut, in eadem causa secundum attestationes receptas legitime procedentes, ipsam, oblato cuiuslibet contradictionis et appellationis obstaculo, fine debito terminarent, dilectis filiis  de Granateria  de Insula Calveti, et  de Alba corona abbatibus dantes nihilominus in mandatis, ut, si praefati iudices in exsecutione mandati nostri negligentes exsisterent vel remissi, ipsi secundum attestationes receptas ab ipsis in eodem negotio ad diffinitivam sententiam sublato appellationis obstaculo procedere non tardarent. Ceterum dictus vicecomes Benaici in nostra praesentia constitutus</i>] <i>gravem coram</i> nobis exposuit <i>quaestionem contra dictos iudices</i>, quod, quum <i>dictus</i> Corisopitensis episcopus <i>nobilem virum Guidonem de Toarcio</i> comitem Britanniae proxima linea consanguinitatis attingat, et archidiaconus eius sit clericus commensalis, qui eidem vicecomiti est adversarius principalis, utpote qui uxorem suam et terram publice detinere praesumit, et magister P. <i>de Buter</i>, de terra uxoris suae oriundus, exsistat nimis favens eidem, et omnes sub districtu <i>et potestate ipsius G.</i> exsistant comitis memorati, nec nisi per districtum ipsius ei pateat accessus ad eos, et ipsi, quibus causa inter ipsum et uxorem suam commissa fuerat, nunquam ei voluerunt, nisi in terra inimicorum suorum, locum et terminum assignare, quo sine mortis periculo accedere non audebat, et, licet literas non habuerit de conductu, si tamen missae ei fuissent, non debebat se credere suis capitalibus inimicis. [<i>Insuper, quum eis certam formam duxerimus praefigendam, ipsi post appellationem legitime ad nos interpositam, relinquentes formam, quam praefixeramus eisdem, de appellatione tantummodo praetermisso iuris ordine inquirentes, quum non fuisset ostensum, ipsam esse legitimam, nec temere aliquid attentatum, nec de aliis iniunctis sibi capitulis inquisivissent, sententiam in ipsam mulierem rite latam minus iuste irritam nunciarunt,</i>] <i>et lite non contestata, testes super principali recipere praesumentes </i>[<i>et recusantes legitimas exceptiones illius, allegationes eius pro maiori parte, et maxime quae faciebant ad causam, in suis literis tacuerunt, pro adversa parte multa, quae coram eis allegata non fuerant, opponentes. Praeterea adversa pars, quae per falsi suggestionem ipsis causam obtinuerat delegari, fraudulenter intendens per testes reprobos ipsius vicecomitis iustitiam enervare sub frivolae appellationis praetextu, furtim ad eosdem, et praedictos de Granateria, de Insula Calveti et  de Alba corona abbates super ferenda sententia literas impetravit, ipso vicecomite super prosequenda appellatione sua exsistente in itinere ad sedem apostolicam veniendi. Unde, quum fraus adversariorum suorum eis patrocinari non debeat, quumque constet iudices ipsos in causa post appellationem ad nos legitime interpositam praeter formam mandati nostri tanquam manifeste suspectos temere processisse, idem vicecomes petebat instanter, ut, revocato in irritum quicquid post appellationem ad nos legitime interpositam per ipsos iudices vel alios in eius praeiudicium fuerat attentatum, revocatis etiam literis, quae ipso veniente ad nos fuerant per mendacium impetratae, uxorem suam reverti ad ipsum per excommunicationis sententiam et interdictum terrae compellere dignaremur, detentores ipsius et terrae eadem districtione cogentes ipsam et terram restituere cum fructibus perceptis ex ipsa, et faceremus sententias singulis diebus dominicis et festivis per Turonensem et Burdegalensem provincias publicari, et firmiter observari usque ad satisfactionem condignam.</i>] <i>Quum igitur in matrimonialibus causis non tam ad disiungendum, quam ad coniungendum debeamus exsistere proniores, ne forte quod Deus coniunxit homo separare praesumat, discretioni vestrae per apostolica scripta</i> Mandamus, quatenus, quum, <i>sicut idem asserit vicecomes</i>, propinquiores sitis terrae nobilis iam dictae, quam suae, et causa ipsa per vos commodius valeat terminari, quum ad vos securus pateat accessus, utrinque partibus convocatis <i>et inquisita super praemissis diligentius veritate</i> si vobis constiterit, quod ante litem legitime contestatam, vel post appellationem ex praemissis causis interpositam, testes super consanguinitate contra matrimonium absque culpa contumaciae recepti fuissent, vos attestationes huiusmiodi decernatis irritas et inanes, <i>appellatione cessante</i> compellentes <i>censura ecclesiastica</i> dictam nobilem, ut revertatur ad virum suum, quem inconsulte dimisit, <i>mandatum apostolicum sublato cuiuslibet contradictionis et appellationis obstaculo impleturi</i> ita, quod, postquam ipse vir plenariam restitutionem habuerit tam uxoris quam terrae, causam super matrimonio audiatis, eamque fine canonico terminetis. [<i>Contradictores etc. Dat. Rom. ap. S. Petr. XIII. Kal. Mart.</i> 1205.]
</p>
  
<P>
CAP. V.
</p>
  
<P>
Lite non contestata non recipiuntur testes regulariter super principali. Fallit in casibus hic annotatis, scilicet quum timetur de morte vel absentia diuturna testium. Tunc enim servata solennitate hic posita possunt etiam lite non contestata testes examinari. H. d. usque ad §. Porro. ­ Quum agitur de matrimonio carnali vel spirituali, possunt contra contumacem etiam lite non contestata testes recipi, et sententia diffinitiva ferri. Si vero reus est absens, sed non contumaciter, tunc in carnali non proceditur, sed exspectatur absens. In spirituali vero, si agatur de contracto, stabitur iuribus antiquis; si de contrahendo, exspectatur absens per sex menses. Sed de hoc ultimo, quando agitur de contrahendo, dic hodie ut in capit. Quam sit, et capit. Cupientes, de elect. in VI., ubi aliter est provisum. H. d. ­ 5. Ad perpetuam rei memoriam, vel quum agitur per viam inquisitionis, possunt testes sine litis contestatione recipi et etiam publicari. H. d. usque ad In aliis vero. ­ 6. Si reus lite non contestata est contumax, et agitur reali, mittitur actor in possessionem rei petitae causa custodiae; quam tamen recuperat reus veniens infra annum, si offerat cautionem de stando iuri, et restituat expensas; post annum vero his non servatis non auditur, nisi super proprietate. Sed si convenitur reali qui nomine alieno possidet, nominabit dominum in iudicio, et statuetur ei terminus, infra quem faciet dominum comparere. Qui si infra terminum non venerit, iudex illum citabit, quo adhuc non veniente iudex mittet actorem in possessionem veram. Si vero reus contumax convenitur actione personali, mittetur actor in possessionen bonorum ipsius rei pro modo debiti declarati, et primo mobilium, secundo immobilium, si mobilia non exsistant; vel excommunicabitur reus. H. d. usque ad finem.
</p>
  
<P>
Idem.
</p>
  
<P>
Quoniam frequenter in dubium revocatur a multis, an, lite non contestata, testes recipi valeant, auctoritate praesentium duximus declarandum, regulariter verum esse, quod lite non contestata non est ad receptionem testium procedendum, nisi forte de morte testium timeatur vel absentia diuturna. In quibus casibus, quum civiliter est agendum, ne veritas occultetur, et probationis copia fortuitis casibus subtrahatur, senes, et valetudinarii, et alii testes, de quibus ex aliqua rationabili causa timetur, etiam lite non contestata sunt procul dubio admittendi, sive pars conventa sit contumax, sive sit absens absque malitia, ut conveniri non possit. Sed si actor non convenerit adversarium infra annum, ex quo conveniri poterit, vel saltem receptionem huiusmodi testium non denunciaverit illi, attestationes sic receptae non valeant, ne forte hoc procuret in fraudem, ut processu temporis exceptiones legitimae ad repellendum testes, vel aliae locum habere non possint. 1. Porro speciales causae possunt occurrere, in quibus casualiter est aliud observandum, ut, verbi gratia, si super alicuius electione vel copula maritali quaestio moveatur. Tunc etenim, ne propter longam moram in spiritualibus et temporalibus patiatur ecclesia laesionem, vel viro sive mulieri fornicationis occasio praebeatur, maxime quum propinquitatis gradus opponitur lege divina prohibitus, in huiusmodi casibus, si <i>videlicet</i> contumax apparuerit is, in quem fuit actio dirigenda, sive quia peremptoria citatione recepta venire contemnit, sive quia malitiose se ipsum occultat, sive quia impedit, ne possit ad eum citatio pervenire, testes lite non contestata sunt merito admittendi, et nihilominus, si de causa liqueat, ad diffinitivam sententiam procedendum. 2. Si vero aliter absens fuerit, et agatur de spirituali coniugio inter praelatum et ecclesiam iam contracto, electione maxime confirmata, illud in hoc articulo volumus observari, quod super exspectatione talium personarum in sacris est canonibus diffinitum. 3. Quod si forsan agatur de spirituali coniugio contrahendo, is, qui est in praelatum electus, per spatium sex mensium exspectetur, nisi pensatis negotii circumstantiis per superioris providentiam magis vel minus fuerit exspectandus. 4. Si autem de carnali coniugio sit agendum, tam diu alteruter coniugum exspectetur, donec de ipsius obitu verisimiliter praesumatur, quia, quum sine culpa sit absens, ut, si captivitate, vel aegritudine, aut alio iusto impedimento forsitan teneatur, aut etiam [<i>ex</i>] propria, sed non malitiosa voluntate, in remotis partibus moram faciat, ut de facili vel in brevi citari non possit, ei quidem praeiudicari non debet, quum habeat forsan exceptiones legitimas ad intentionem contrariam elidendam, eo nequaquam obstante, quod de lapsu carnis posset opponi, quoniam in coniugio multi casus occurrunt, in quibus coniuges sine culpa, sed non sine causa continere coguntur. 5. Sunt et alii casus similiter speciales, <i>quos alibi nos meminimus distinxisse</i>, in quibus absque litis contestatione legitime possunt testes produci, ut quando excessuum inquisitio vel testium publicatio imminet facienda. 6. In aliis vero casibus prudenter est attendendum, utrum contumax actione reali, an personali conveniatur. Si reali, mittendus est <i>utique</i> actor in rei petitae possessionem, ut taedio affectus reus veniat responsurus. Qui si venerit infra annum, iudicio sisti praestita cautione, ac exhibita satisfactione congrua expensarum, possessionem recuperet. Quodsi cautionem offerre neglexerit infra annum, actor post annum verus constituetur possessor, super proprietate duntaxat adversae parti defensione legitima reservata. 7. Quodsi super rebus immobilibus quisquam conveniatur, qui eas possidet nomine alieno, debet statim in iudicio dominum nominare, certo dierum spatio a iudice statuendo, eoque ad eius notitiam perducendo, ut vel ipse veniens, vel idoneum dirigens responsalem actoris intentionem excipiat. Si vero post tempus indultum quod dispositum est noluerit adimplere, tanquam lite, quae ingeritur, ex eo die, quo possessor ad iudicium vocatus est, ad interrumpendam praescriptionem longi temporis contestata, dominum possessionis iudex tribus edictis legitimis evocabit, et tunc ipso in eadem voluntate manente negotium summatim examinans, in possessionem ipsarum rerum actorem mittere non tardabit, omni allegatione absenti super principali quaestione reservata. 8. Si autem super personali actione conveniatur, vel mittendus est actor in possessionem mobilium <i>bonorum</i> ipsius, vel immobilium, si forte mobilia non habeat, pro modo debiti declarati, vel in contumacem est ecclesiastica sententia proferenda, ita videlicet, quod alterutra poena, quae magis timeri debeat, iudex a principio sit contentus; ad alteram nihilommus processurus, si hoc meruerit protervitas contumacis, qui veniens infra annum vel post annum etiam audietur iuxta distinctionem in alio casu superius annotatam.
</p>  

<P>
<B>TITULUS VII. DE IURAMENTO CALUMNIAE.</B>
</p>
  
<P>
CAP. I.
</p>
  
<P>
Clericus in causa ecclesiae suae iuramentum calumniae potest alteri committere, et per se iurare non cogitur, nec debet sine superioris licentia.
</p>
  
<P>
Honorius III.
</p>
  
<P>
Inhaerentes vestigiis praedecessorum nostrorum, dicentium, graviores quaestiones per summum Pontificem terminari, <i>nostrorum fratrum consilio diligenter inquisito, huius causae speciem irrefragabiliter Deo opitulante decidimus</i>. Legibus itaque comperimus esse cautum, ut nullus clericus iurare praesumat. Alibi vero reperitur scriptum, ut omnes principales personae in primo litis exordio subeant calumniae iuramentum, propter quod plerisque venit in dubium, atrum clericus iusiurandum praestare debeat, aut alii <i>personae liceat</i> hoc officium delegare. Quia vero illud constitutionis edictum, ubi clerici iurare prohibentur, a Marco Augusto <i>Constantino praefecto praetorio</i> de Constantinopolitanis clericis promulgatum fuisse videtur, idcirco ad alios non creditur pertinere. Ut ergo dubietas ista <i>omnibus penitus</i> auferatur, secundum etiam decisionem filii nostri H. quondam imperatoris, <i>ut accepimus, Arimino factam tertio Nonas Apriles, sicut ibi continetur</i>, cuius sunt verba haec: Eius itaque interpretationem corroboramus, et divi Marci constitutionem ita interpretari debere decernimus, ut ad omnium ecclesiarum clericos generaliter pertinere iudicetur. Nam quum imperator Iustinianus <i>iure</i> decreverit ut canones Patrum vim legum habere oporteat, et in nonnullis Patrum canonibus reperiatur, ut clerici omnino iurare non audeant, dignum est, ut totus clericalis ordo a iuramento calumniae praestando sit immunis. Praeterea statuti principis tenor <i>penes nos</i> talis esse dignoscitur: Nos itaque, <i>utriusque</i> divinae et humanae legis intentione servata, decernimus et imperiali auctoritate irretractabiliter diffinimus, ut non episcopus, non presbyter, non cuiuscunque ordinis clericus, non abbas, non aliquis monachus, vel sanctimonialis, in quacunque causa sive controversia, seu criminali sive civili, iusiurandum compellatur qualibet ratione subire, sed aliis idoneis defensoribus, si expedire ecclesiae suae noverit, huiusmodi officium liceat delegare, verum cum hac moderatione, ut episcopus, inconsulto Romano Pontifice, vel quisque clericus inconsulto praelato suo minime iurare audeat. Omnibus autem episcopis, <i>ac cunctis generaliter sacerdotibus</i>, et universo clero haec ita custodiri debere mandamus, ut, si quis in illam constitutionem commiserit, veniam sibi deinceps noverit denegari, <i>non sumentes exemplum, seu formam a nobis, quod in causa nostrorum fratrum et coepiscoporum Aretinae et Senensis ecclesiae nuper fecimus, quando eorum voluntati et postulationi annuimus.</i>
</p>
  
<P>
CAP. II.
</p>
  
<P>
In spiritualibus causis de calumnia non iuratur.
</p>
  
<P>
Idem Ordinatori Romanae ecclesiae Subdiacono et Magistro Omnibono.
</p>
  
<P>
Literas <i>benignitatis vestrae benigne recepimus, in quibus, utrum in causa, quae inter venerabilem fratrem nostrum G. Bononiensem episcopum, et dilectum filium nostrum Aldricum Paduansum abbatem sub vestro examine agitatur, iuramentum calumniae praestari conveniat, requisistis</i>. Sane Romana ecclesia in his casibus, in quibus de ecclesiis, decimis et rebus spiritualibus tantum agitur, iuramentum calumniae nec dare, nec recipere consuevit eo, quod tales causae non ex legum districtione, sed ex canonum aequitate finem debitum sortiuntur, canones autem iuramentum calumniae in huiusmodi causis nulli prorsus indicunt. Unde, contentione de iuramento calumniae praestando dimissa, ad ulteriora discretio vestra procedat.
</p>
  
<P>
CAP. III.
</p>
  
<P>
Principalis persona non indistincte relevatur ab onere iurandi de calumnia, licet compareat per oeconomum; sed sibi vel oeconomo est deferendum, inspecta qualitate causae et personarum. H. d.
</p>
  
<P>
Eugenius Papa.
</p>
  
<P>
In pertractandis causis sacramentum calumniae non passim praecipimus exhiberi, sed <i>quum fieri sinimus et</i> causae et principalium personarum qualitate <i>diligenter</i> inspecta, quandoque per ipsas principales personas, quandoque per oeconomos <i>sibi indultos</i>, qui causam omnino non nesciant, in animam iurantis illud praecipimus praestari. <i>Ut igitur causa, quae inter abbatiam S. Trinitatis et Ripulensem ecclesiam agitatur, sine dilatione finem debitum, auctore Domino sortiatur, praesentium vobis auctoritate mandamus, quatenus sicut salubrius et competentius vobis visum fuerit, causam ipsam, appellatione remota, dictante iustitia terminetis. Adiicimus etiam ut propter iniuriam quam ignorante abbate S. Trinitatis, Ripulensi abbati audivimus illatam, si alias ei iustitiam favere dignoscitur, monasterium S. Trinitatis nullatenus suo iure privetur.</i>
</p>
  
<P>
CAP. IV.
</p>
  
<P>
Universitas tenetur iurare de calumnia, nisi relevet se constituendo oeconomum.
</p>
  
<P>
Idem Magalonensi et R. Neumausensi Episcopis.
</p>
  
<P>
Imperatorum <i>saecularium leges et sanctorum Patrum ecclesiasticae constitutiones viros religiosos in omnipotentis Dei servitio protegunt et defendunt, et nullam eis molestiam vel turbationem, quae sacro ordini contradicat, irrogari permittunt</i>. Accepimus <i>autem</i>, quod ab abbate et fratribus Clarevallis, sicut ab aliis, exigitur calumniae iuramentum, <i>quod quidem inter fratres eiusdem ordinis inusitatum est, et</i> ad quod faciendum <i>nos</i> eos cogere non <i>possumus nec</i> debemus. 1. Sed ne aliena iura videantur huiusmodi occasione illicite detinere, et ipsi a causa sua decidant, si ex parte ipsorum praedictum iuramentum, quum res postulaverit, non fuerit praestitum, eisdem praecipimus, ut in suo monasterio, <i>sicut imperiales leges consentiunt</i>, oeconomum statuant, qui pro eis petere et excipere, atque iuramentum de calumnia, quum necesse fuerit, valeat exhibere. <i>Ideoque per praesentia scripta fraternitati vestrae mandamus, quatenus eosdem fratres, qui in ista causa sunt, sicut ratio exigit, plenius instruatis, ut de cetero sua iura propter hoc non possint amittere, et aliis, quantum iustitia permittit, in talibus causis debeant satisfacere</i>. 2. Tu vero, frater Neumausensis episcope, oeconomum idoneum statuas, qui in tali officio conveniens ipsi monasterio videatur.
</p>
  
<P>
CAP. V.
</p>
  
<P>
Clerici etiam in eorum causis iurant de calumnia, contraria consuetudine non obstante.
</p>
  
<P>
Lucius III. Heliensi Episcopo et Archidiacono Norvicensi.
</p>
  
<P>
Ceterum, quia novis morbis nova convenit antidota praeparari, <i>volumus et</i> mandamus, quatenus in causa <i>fideiussionis</i>, quae inter R. clericum de sancto Albano, et I. et F. canonicos Londonenses vertitur, ad veritatem eliciendam appellatione cessante praestari faciatis ab utraque parte calumniae iuramentum, consuetudine, quae legi contraria est, non obstante. [<i>Dat. Rom. ap. S. Petr. V. Id. Dec.</i>]
</p>
  
<P>
CAP. VI.
</p>
  
<P>
Procurator vel syndicus universitatis ecclesiasticae vel saecularis de calumnia iurare potest. H. d.
</p>
  
<P>
Innocentius III. Episcopo Placentino.
</p>
  
<P>
Quum causam, quae inter <i>venerabilem fratrem nostrum</i> Ravennatensem archiepiscopum et commune Faventinum super villa Luci ac quibusdam aliis vertitur, delegatis iudicibus duxerimus committendam, et iidem in negotio minime processissent, nos partibus dedimus in mandatis, ut pro ipsa causa nostro se conspectui praesentarent. Quorum procuratoribus cum instrumentis de rato in nostra praesentia constitutis, <i>quum aliquamdiu super litis contestatione, receptione quorundam testium et multis exceptionibus fuisset in nostra praesentia disputatum, nos tandem</i> petitionem ipsius archiepiscopi per procuratorem eius fecimus exhiberi et ad eam partem alteram respondere, ac, interrogationibus et responsionibus redactis in scriptis et lite coram nobis plenissime contestata, fecimus calumniae iuramentum ab ipsis procuratoribus utrinque praestari. [<i>Quia vero etc.</i> (<i>cf. c.</i> 37. <i>de test. II.</i> 20.) <i>Dat. Ferentini X. Kal. Iul. Ao. IX. </i>1206.]
</p>
  
<P>
CAP. VII.
</p>
  
<P>
Episcopus iurat de calumnia, si per se ipsum elegit litigare, propositis tantum, non tactis evangeliis. Si vero per syndicum litigat, per illum poterit iurare. H. d. ­ 1. Actor refutando iuramentum calumniae sine causa, cadere debet ab instituta actione; reus autem debet haberi pro confesso. Hoc dicit.
</p>
  
<P>
Gregorius IX. Episcopo Belvacensi.
</p>
  
<P>
Quum in causa pecuniaria, quam inter te et R. motam esse proponis, non per te, sed per syndicum vel actorem elegeris litigare, per illum quidem praestandum erit calumniae iuramentum. Quod si per te ipsum, propositis tantum, sed non tactis evangeliis, sicut in dicendo testimonio, a te videtur huiusmodi iuramentum exihibendum, (<i>Et infra:</i>) 1. Poena vero recusantis hoc iuramentum, quum praestandum fuerit, est, ut actor ab instituta cadat actione, reus autem haberi debeat pro confesso.
</p>
  
<P>
<B>TITULUS VIII. DE DILATIONIBUS.</B>
</p>
  
<P>
CAP. I.
</p>
  
<P>
Summa sic, ne videatur convenire rubricae de appellationibus: Citatio vocatoria cum peremptoria non debet esse nimis brevis, maxime ubi de rebus ecclesiasticis agitur; nisi necessitas aliud suggerat.
</p>
  
<P>
Alexander III. Cantuariensi et Vigoriensi Episcopis.
</p>
  
<P>
Dilecti filii <i>nostri</i>, abbas et monachi de H. nobis insinuare curarunt, quod, quum causam, quae vertitur inter ipsos et moniales de Leden., super ecclesia de Alten., decano et archidiacono Linconensibus commiserimus terminandam, ipsi timentes, se a <i>praedictis</i> iudicibus aggravari, eo, quod ad primam citationem terminum sibi nimis brevem et peremptorium statuerunt, ad nostram audientiam duxerunt appellandum; <i>ipsi nihilominus praedictam ecclesiam praefatis monialibus adiudicaverunt</i> (<i>et infra</i>). Quia vero non spectat ad iuris ordinem, diem peremptorium, <i>et</i> maxime, quum de rebus ecclesiasticis agitur, nisi forte necessitate urgente, taliter maturare, <i>nec etiam in eos, qui se contumaciter absentant, sententiam taliter promulgare, nisi ut pars adversa in possessionem mittatur, ut sic taedio affecti iudicio stare cogantur, fraternitati vestrae per apostolica scripta praecipiendo</i> mandamus quatenus, si est ita, revocato in irritum, si quid inveneritis post appellationem huiusmodi attentatum, in causa iuxta priorum tenorem literarum procedatis.
</p>
  
<P>
CAP. II.
</p>
  
<P>
Induciae deliberatoriae denegantur reo, si per literas citatorias plene potuit instrui, et deliberare super eo, de quo quaeritur.
</p>
  
<P>
Coelestinus III.
</p>
  
<P>
Praeterea <i>in tuo petitorio</i> adiecisti, quod, quum causae tibi a sede apostolica delegantur, in literis citatoriis rescriptum apostolicum inseris, ut, eo viso, deliberare valeat qui ab altero convenitur; <i>quumque non ad primam et secundam cononicam citationem, sed ad tertiam peremtoriam tantummodo veniat, actore ad omnes citationes veniente, et ipse actor intentionem suam in iure proponat, reus vexationi eius intendens, tunc primo deliberatorias requirit inducias, quum actor eidem authenticum offerat, ut conferat cum rescripto, quod in prima citatione recepit, asserens etiam, quod tam longo citationum spatio, si voluerit, plenae deliberationis tempus potuit habere. </i>§. 1. Quia igitur, quid agendum sit in hoc casu desideras edoceri, taliter tibi respondemus, quod, <i>praedicto modo</i> reo ad iudicium legitime convocato, si ex rescripto sibi transmisso plene potuit instrui super eo, de quo in iudicio convenitur, induciae deliberatoriae [<i>sibi</i>] non sunt ulterius indulgendae, sed procedendum potius est ad examinationem causae, et finem et debitum imponendum. [<i>Dat. Lat. Ao. III. </i>1193.]
</p>
  
<P>
CAP. III.
</p>
  
<P>
Ex declaratione verbi generalis vel ambigui positi in libello novae induciae deliberatoriae dandae non sunt, si per expressa potuit reus deliberare super ambiguitate illa vel generalitate. H. d.
</p>
  
<P>
Honorius III. Ferentino Episcopo.
</p>
  
<P>
Literae tuae ac petitio <i>dilecti filii</i> presbyteri sanctarum Priscae et Aquilae de Urbe nobis exhibitae continebant, <i>quod, quum causam, quae inter ipsum archipresbyterum ex una parte, et nobiles viros Andream Alatrinum et G. ac fratres et filios eorum ex altera super quibusdam possessionibus et rebus aliis vertitur, tibi duximus committendam</i>, Idem presbyter contra nobiles viros A. et G. libellum ecclesiae suae nomine obtulit, continentem, quod pensio de <i>dictis</i> possessionibus soluta non fuerat ipsi ecclesiae, elapsis iam tribus annis et ultra. Nobilibus vero ipsis petentibus, ut explicaret ipsis spatium, quod per hanc adiectionem: et ultra, significari volebat, et ipso presbytero exprimente, quod septem annis fuerat in dictae pensionis solutione cessatum, <i>et</i> iidem <i>nobiles</i> dicentes, libellum esse huiusmodi expressione mutatum, longiores ad deliberandum petierunt inducias. Quas quia denegasti eisdem, ad nostam audientiam appellaverunt. Nos igitur appellationem huiusmodi frivolam reputantes, <i>fraternitati tuae</i> mandamus, quatenus, ea nequaquam obstante, in negotio ipso ratione praevia procedas iuxta priorum continentiam literarum.
</p>
  
<P>
CAP. IV.
</p>
  
<P>
Si citatus in causa ardua de longinquo vocatur pro publica utilitate, etiam ad locum iudicii, ita, quod infra terminum citationis deliberare, et alia sibi necessaria ad comparendum explicare non potuit, in termino respondere non cogitur, si reperiatur in loco iudicii, sed habebit novas inducias. H. d. notabiliter.
</p>
  
<P>
Gregorius IX. Abbati Aquae vivae Turonensis dioecesis et Archidiacono Turonensi.
</p>
  
<P>
Exposuit nobis Bituricensis archiepiscopus (<i>Et infra:</i>) Burdegalensi archiepiscopo dedimus in mandatis, ut super iure primatiae, quam in eo et in provincia sua dictus Bituricensis archiepiscopus se habere proponit, ad initium proxime praeteritae Quadragesimae, quod ei terminum peremptorium assignavimus, per se aut per procuratorem idoneum se conspectui nostro praesentaret. Quumque postmodum personaliter vocatus pro ecclesiae Romanae subsidio ad nostram audientiam accessisset, dictus Bituricensis archiepiscopus apud sedem apostolicam constitutus postulavit instanter, ut in eodem negotio procedere deberemus. Idem vero Burdegalensis archiepiscopus ad propria rediens constituit pro se procuratorem in ipso negotio, qui, salvis exceptionibus sibi competentibus in respondendo et defendendo ac aliis, omnia faceret, quae in propria erat persona facturus. Petente ergo archiepiscopo supradicto, ut praefatus procurator responderet eidem, ille excipiendo proproposuit, se ad hoc non teneri, quum pro alia maiori causa, pro publica scilicet utilitate, dictus Burdegalensis vocatus, pro absente reputari debuerat et revocandi domum privilegium habuisset. Nondum etiam super hoc deliberaverat cum suffraganeis suis et aliis, quorum consilium tam ardua causa requirit, nec tempus habuerat, in quo ad utrumque negotium valuerit, sicut expediret, esse paratus. Sed pars altera econtra respondit, quod, quum super quaestione praedicta prius fuerit evocatus, nostrae intentionis non fuerat primum mandatum per posterius revocare. Temporis quoque spatium habuerat tam prolixum, ut potuisset, si voluisset, super causa deliberare praedicta, sicut fecerat cum quibusdam, et commode utrique negotio imminere. (<i>Et infra:</i>) Nos igitur de consilio fratrum nostrorum usque ad proximum venturum festum Nativitatis dominicae dilationem adhuc sibi duximus indulgendam.
</p>
  
<P>
<B>TITULUS IX. DE FERIIS.</B>
</p>
  
<P>
CAP. I.
</p>
  
<P>
Diebus dominicis mercari, litigari, iudicari, vel iurari non debet, sed de vespera in vesperam debent celebrari.
</p>
  
<P>
Ex concilio apud Compendium.
</p>
  
<P>
Omnes dies dominicos a vespera in vesperam cum omni veneratione decernimus observari, et ab omni illicito opere abstinere, ut in eis mercatum minime fiat, neque placitum, neque aliquis ad mortem vel ad poenam iudicetur, nec sacramenta nisi pro pace vel alia necessitate, praestentur.
</p>
  
<P>
CAP. II.
</p>
  
<P>
Festorum principium et finis fieri debet secundum ipsorum magnitudinem et consuetudinem regionis. Hoc primo. In praecipuis festis et intra Pascha et Pentecosten non fit solennis genuum flexio. Si tamen tunc clerici vel episcopi ordinentur, secundum ordinationis modum genua flectuntur. Hoc secundo. Romana ecclesia speciale festum de Trinitate non facit; servatur tamen de hoc cuiusque ecclesiae consuetudo. Hoc tertio.
</p>
  
<P>
Alexander III.
</p>
  
<P>
Quoniam in parte (<i>Et infra:</i>) <i>Vestram volumus prudentiam certa cognitione tenere, quoniam</i>, Licet scriptum sit, de vespera in vesperam celebrabitis sabbata vestra, festorum tamen principium et finis iuxta eorum qualitatem et <i>iuxta</i> diversarum regionum consuetudinem debet attendi, et, sicut magnitudo dierum exigit <i>celebrari, sic</i> prius incipere, et tardius terminari <i>vera ratione videntur.</i> (<i>Et infra:</i>) 1. Diebus autem dominicis et aliis praecipuis festivitatibus, sive inter Pascha et Pentecosten, genuum flexio nequaquam debet fieri, nisi aliquis ex devotione id velit facere in secreto. 2. In consecrationibus autem episcoporum et clericorum ordinationibus consecrans et consecratus tantum genua flectere possunt, secundum quod consecratioinis modus requirit. 3. Praeterea festivitas sanctae Trinitatis secundum consuetudines diversarum regionum a quibusdam consuevit in octavis Pentecostes, ab aliis in dominica prima ante Adventum Domini celebrari. Ecclesia siquidem Romana in usu non habet, quod in aliquo tempore huiusmodi celebret specialiter festivitatem, quum singulis diebus Gloria Patri et Filio et Spiritui sancto et cetera similia dicantur ad laudem pertinentia Trinitatis. <i>Quare tibi, frater archiepiscope de usu pallii eo die, quo sanctae Trinitatis festivitas celebratur, certum nequaquam potuimus dare responsum.</i>
</p>
  
<P>
CAP. III.
</p>
  
<P>
Propter necessitatem alimentorum licet diebus feriatis in honorem Dei operi servili intendere, maxime circa rem tempore perituram. H. d.
</p>
  
<P>
Idem Triburiensi Archiepiscopo.
</p>
  
<P>
Licet tam veteris quam novi testamenti pagina septimum diem ad humanam quietem specialiter deputaverit, et tam eum quam alios dies maiestati altissimae deputatos, nec non natalitia sanctorum martyrum ecclesia decreverit observanda, et in his ab omni opere servili cessandum, <i>nos tamen, quibus ab omnium provisore ecclesiae regimen est commissum, super his, quae necessitas exigit, Christi fidelibus tenemur commode providere, ut, si quando eos non servili operi id est actioni peccati, sed necessaria victui et vestitui quaerendo forte intendere contigerit, volumus, ut eis apostolicae sedis providentia misericordia consueta subveniat. Inde siquidem eo est quod regionem vestram, quae non multis frugibus abundet, et mare, in quo populus maiorem consuevit habere sustentationem, sterilius solito effectum fuisse multorum relationibus cognoscentes, auctoritate B. Petri et nostra</i> Indulgemus, ut liceat parochianis vestris diebus dominicis et aliis festis, praeterquam in maioribus anni solennitatibus, si alecia terrae se inclinaverint, eorum captioni ingruente necessitate intendere, ita <i>tamen</i>, quod post factam capturam ecclesiis circumpositis et Christi pauperibus congruam faciant portionem. <i>Si autem illi, qui aliquos dies in pane et aqua ex iniuncta sibi poenitentia tenentur peragere, panent quo vescantur, non habent aut piscibus vel aliis cibariis si necessitas exegerit reficiantur, moderata tamen discretione habita, quod his non ad delicias, sed ad necessariam solummodo sustentationem utantur.</i>
</p>
  
<P>
CAP. IV.
</p>
  
<P>
Tres septimanae, quibus canon prohibet fieri nuptias ante festum Ioannis Baptistae, non continuantur festo, sed intelligitur de septimana Ascensionis cum duabus sequentibus.
</p>
  
<P>
Clemens III. alias Coelestinus.
</p>
  
<P>
Capellanus tuus, frater episcope, coram nobis ex parte tua proposuit, quod, quum statuta canonica declarent nuptias tribus septimanis ante festum Nativitatis B. Ioannis Baptistae minime celebrari debere, quidam hebdomadas illas absque interpellatione continuandas intelligunt. Alii vero inter festum et ipsas volentes facere intervallum, illud dicunt ob reverentiam festivitatis Pentecostes fuisse statutum, quae in septimanis istis solet intervenire quandoque, et sic a tribus diebus rogationum ante Ascensionem Domini inchoantes, usque ad octavum diem post Pentecosten, illis hebdomadis computatis, illo tantum spatio temporis celebrari nuptias non permittunt, earum celebrationem abinde nullatenus inhibentes. Quia ergo consulti fuimus, utra istarum opinionum potior videatur, nobis et fratribus nostris apparuit, quod, licet ea sit Romanae ecclesiae consuetudo <i>a longis retro temporibus observata</i>, ut quocunque tempore matrimonium contrahatur consensu interveniente legitimo de praesenti, quia tamen a septuagesima usque ad septem dies post Pentecosten celebrari nuptiae non sinuntur, et postea etiam tribus septimanis vel pluribus ante festivitatem sancti Ioannis sine differentia celebrantur, posterior sententia meliori et subtiliori nititur ratione, et, sive secundum canones a septuagesimae usque post octavas Paschae, sive iuxta consuetudinem ecclesiae Romanae usque post septem dies festi Pentecostes, quod caret octavis, nuptiae suspendantur, in dominica, quae sequitur, et deinceps possunt licite celebrari.
</p>
  
<P>
CAP. V.
</p>
  
<P>
In feriis introductis in honorem Dei et sanctorum, nisi ob necessitatem vel pietatem, iudicium exerceri non potest, etiam de consensu partium; feriis tamen introductis favore hominum partes renunciare possunt.
</p>
  
<P>
Gregorius IX.
</p>
  
<P>
Conquestus est nobis (<i>Et infra:</i>) Quamvis non prorogari, sed expediri deceat quaestiones, debet tamen iudicialis strepitus diebus conquiescere feriatis, qui ob reverentiam Dei noscuntur esse statuti, scilicet Natalis Domini, sancti Stephani, Ioannis Evangelistae, Innocentium, sancti Silvestri, Circumcisionis, Epiphaniae, VII. diebus dominicae Passionis, Resurrectionis cum VII. sequentibus, Ascensionis, Pentecostes cum duobus, qui sequuntur, Nativitatis Ioannis Baptistae, festivitatum omnium Virginis gloriosae, XII. Apostolorum, et praecipue Petri et Pauli, beati Laurentii, dedicationis beati Michaelis, solennitatis omnium sanctorum, ac diebus dominicis, ceterisque solennitatibus, quas singuli episcopi in suis dioecesibus cum clero et populo duxerint solenniter venerandas, quibus utique solennibus feriis, nisi necessitas urgeat vel pietas suadeat, usque adeo convenit ab huiusmodi abstinere, ut, consentientibus etiam partibus, nec processus habitus teneat, nec sententia, quam contingit diebus huiusmodi promulgari, licet diebus feriatis, qui gratia vindemiarum vel messium ob necessitates hominum indulgentur, procedi valeat, si de partium processerit voluntate.
</p>
  
<P>
<B>TITULUS X. DE ORDINE COGNITIONUM.</B>
</p>
  
<P>
CAP. I.
</p>
  
<P>
Contra mulierem vindicantem aliquem in maritum admittitur exceptio consanguinitatis, quae prius discutienda est, quam super matrimonio pronuncietur, et sufficit super ipso principali pronunciare. H. d.
</p>
  
<P>
Clemens III. Alatrino Episcopo.
</p>
  
<P>
Intelleximus ex literis tuis, quod, quum quaedam mulier peteret quendam in virum, testes ad suae intentionis assertionem induxit, per quos pars viri futurum sibi praeiudicium metuens, exceptionem consanguinitatis obiecit, ex qua intendit petitionem mulieris <i>prorsus</i> elidi. <i>Quia vero nos consulere voluisti, an prius sit de impedimento consanguinitatis agendum, quam super causa matrimonii sententia proferatur</i>, Inquisitioni tuae taliter duximus respondendum, quod, quum exceptione probata quaestio principalis perimatur, ante est cognoscendum de ipsa, quam ad diffinitionis articulum procedatur. Quo facto virum ab impetitione mulieris, prout exposcit ratio iuris, absolvas.
</p>
  
<P>
CAP. II.
</p>
  
<P>
Si reus contra actorem spoliatorem spoliationem opponit, aut excipiendo, et tunc prius auditur, et ea probata respondere non cogitur, sed per hoc non restituitur; aut agendo, et tunc simul utraque quaestio terminatur, et ea probata restituetur.
</p>
  
<P>
Innocentius III. Episcopo Narmarinensi.
</p>
  
<P>
Quum dilectus filius abbas de Ferentino <i>ad nostram praesentiam accessisset, conquerens</i> de nobilibus viris <i>O. et A. fratre ipsius et filiis R.</i> dominis de Artone, <i>partibus in nostra praesentia constitutis, dilectum filium nostrum I. tit. S. Mariae trans Tiberim et G. tit. S. Pudentianae presbyteros cardinales deputavimus auditores, in quorum praesentia suam abbas</i> deposuerit quaestionem, quod <i>praefati nobiles, nulla requisitione praemissa</i>, manu armata et cum exercitu ad castrum monasterii <i>Ferentilli et Gab.</i> venientes, in praedis animalium, <i>segetum combustionibus, captionibus hominum, homicidiis perpetratis</i> et <i>damnis</i> aliis <i>usque ad D. libras Lucenses praeter stragem hominum et iniurias irrogatas</i>, damnificare dictum coenobium praesumpserunt, de quibus <i>et aliis pariter, quae vellet proponere contra ipsos</i>, iustitiam sibi fieri postulabat. Ei citra litis contestationem sub forma exceptionis fuit ex adverso responsum, quod, <i>quum abbas ipse nobilibus viris O. et R. promiserat praestito iuramento, quod eos contra omnes homines, exceptis Romano Pontifice, imperatore ac legatis ipsorum ad retinendum quod tunc habebant in castris, villis et bonis aliis, et recuperandum sine fraude ac malo ingenio, si eorum aliquid amitterent, adiuvaret</i>, per ipsius dolum et violentiam castrum Sirati amiserant <i>fraudulenter</i>, quod et progenitores eorum tenuerant, et ipsi possederant in quiete, [<i>Super quo ab ipsis saepe admonitus illud eis restituere denegavit. Quin potius villas tres, Quadraginta scilicet, Casale et Carpium, quas pro se et parte sua dictus abbas sub securitate receperat, foedere violato in animalibus, spoliis et supellectilibus aliis ipse cum suis fuerat depraedatus, coniugatis tractatis turpiter, mulieribus etiam acriter verberatis; etiam sacerdotem ligatis a tergo manibus ante se duci fecit afflictum verberibus et vestibus penitus spoliatum. Homines quoque villarum recludi fecit in carcerem, ubi unum ex ipsis contigit exspirare. Castro etiam, in quo dicti nobiles habitabant, ignem abbas de nocte fecit apponi, per quem in praemissis damnis et aliis multis usque centum marcas se spoliatos dibebant,</i>] sibi petentes prius restitui, quam petitionibus ipsius responderent, praesertim quum testes haberent praesentes, per quos intentionem suam in continenti probare volebant, <i>et quod restitutio ante causae ingressum deberet fieri spoliatis utriusque iuris auctoritatibus ostendere conabantur</i>. Verum ex parte abbatis fuit taliter replicatum, quod <i>libello suo secundum regulam iuris, qua dicitur, ut qui prior appellat prior agat, debebat primitus responderi</i>, ab eo restitutio peti non poterat, qui non fuerat spoliator, praesertim quum dictum castrum ad ius et proprietatem sui monasterii pertineret, quod etiam pars adversa nullatenus denegabat. Unde et verus dominus, ad quem ab alio res sua possessa revertitur etiam post tempora longiora, retentionis debebat commodum obtinere, et iudicium restitutorium contra spoliatorem tantum competere dignoscitur. <i>Pro damnis quoque illatis restitutio postulari non poterat, sed ad ea debebat actio competens intentari; alioquin, quum et pars abbatis damna gravissima sibi quereretur illata, prius restituenda fuerant, si pro huiusmodi esset restitutio facienda secundum tenorem regulae memoratae. Capitula quoque de restitutione facienda loquentia locum habere in criminalibus asserebant, et quando quis ab adversario spoliatur, et super re ipsa, qua spoliatus fuerat, convenitur. Ceterum ex parte abbatis regulam introductam adversa pars in mutuis petitionibus locum habere dicebat, quum causae vicissim tractatae una postea sententia terminantur. Quumque vero pars aliqua per restitutionem vel alio modo aliquid sibi deberi proponit, et altera in modum exceptionis se asserit spoliatam, nec ante restitutionem suam ullatenus responsuram, de incidenti asserebat antea cognoscendum</i>. Nos autem distinguendum esse credimus, utrum spoliationis quaestio ab eisdem nobilibus sit obiecta in modum actionis ad restitutionem petendam, an in forma exceptionis ad intentionem adversarii repellendam; quum, ea in modum actionis proposita, intelligantur mutuae petitiones sese tanquam diversae minime contingentes, ac per hoc iuxta regulam iuris praemissam, qua dicitur: qui prior appellat prior agat, quae prius esset proposita prius foret tractanda, quanquam in idem iudicium ambae deductae vicissimque tractatae simul essent eadem sententia terminandae. Sed quoniam quaestio illa fuit ab eisdem nobilibus tantum in modum exceptionis obiecta, <i>de communi fratrum nostrorum consilio</i> interloquendo pronunciavimus, ut probationes eorum super ipsa exceptione primitus audirentur, et ea probata legitime abbati non cogerentur respondere super petitionibus memoratis, donec restituerentur ab ipso, quum spoliatori spoliatus ante restitutionem non cogatur ullatenus respondere. 1. Verum spoliatione in modum exceptionis tantum probata non est per hoc restitutio facienda, quemadmodum, si in modum exceptionis aliquod crimen testi obiicitur, ut sic a testimonio repellatur, etsi [<i>sic</i>] crimen contra eum civiliter probatum fuerit, non ideo sibi poena infligitur ordinaria, sed eius duntaxat testimonio non creditur, quod ea ratione contingit, quoniam in ipsum accusatio non procedit. Testes etiam, quorum testimonium reprobatur, inter infames quasi ex falso testimonio non habentur. [<i>Quum autem etc. Dat. Ameliae III. Non. Oct. </i>1198.]
</p>
  
<P>
CAP. III.
</p>
  
<P>
Petenti hereditatem obstat exceptio nativitatis, quae prius debet coram ecclesiastico iudice terminari. Hoc dicit secundum glossam, intelligendo, quod hic erat prius coram iudice saeculari petita hereditas, et exceptum fuit de illegitimitate.
</p>
  
<P>
Honorius III. Ludovico Regi Francorum.
</p>
  
<P>
Tuam non credimus latere prudentiam, causam natalium <i>carissimae in Christo filiae nostrae illustris</i> reginae Cypri ad examen nostrum, utpote quae ad forum ecclesiasticum pertinet, <i>iam dudum</i> esse delatam. <i>Unde clarae memoriae Philippum regem Franciae patrem tuum literis nostris curavimus praemonere, ut, si forsan regina ipsa super successione comitatus Campaniae quaestionem proponeret coram eo, non audiret eandem, quousque terminata esset praedicta causa natalium, ex qua illa noscitur dependere. Licet ergo, sicut eidem patri tuo scripsimus, velimus reginam ipsam in suis iustis petitionibus exaudiri,</i> Quia vero, antequam natalium causa terminata esset, dependentem ex illa successionis causam incipere nihil aliud esset quam diversis processibus intricare negotium, et confusione quadam iudicii ordinem perturbare, si forte ab ipsa regina <i>vel nuncio eius seu quolibet alio</i> fueris super hoc requisitus, donec iam dicta causa natalium apostolico iudicio finem acceperit, patienter exspectes. [<i>Dat. Lat. XVII. Kal. Dec. Pont. nostr. Ao. VIII.</i> 1223.]
</p>
  
<P>
CAP. IV.
</p>
  
<P>
Agens possessorio recuperandae non tenetur ante restitutionem suis spoliatoribus, nisi super quaestione spoliationis, respondere; potest tamen ab agendo repelli per exceptionem spoliationis. H. d.
</p>
  
<P>
Gregorius IX.
</p>
  
<P>
Super spoliatione conventus adversus restitutionem petemtem non est, nisi super quaestione spoliationis, si eum reconveniat, audiendus, quum restitutionis petitio in hoc privilegiata noscatur, ut ipsam intentans non cogatur ante restitutionem spoliatoribus respondere, quanquam ab agendo spoliatione ab eis in modum exceptionis proposita repellatur.
</p>
  
<P>
<B>TITULUS XI. DE PLUS PETITIONIBUS.</B>
</p>
  
<P>
CAP. UNIC.
</p>
  
<P>
Ponit quatuor modos plus petendi et poenas plus petentium.
</p>
  
<P>
Gregorius IX.
</p>
  
<P>
Consilium providentiae dici non potest, quod pecuniam tibi debitam ante terminum ab adversario repetisti. Punitur enim importunitas plus petentium, si super petitione sua duxerint in iudicio persistendum, ita, quod, qui re petunt amplius sine causa, in expensis adversario condemnantur. 1. Qui autem plus loco, ad interesse tenentur pro eo, quod utilitas adimitur debitoribus, quam haberent, si statuto loco solvissent. 2. Ei vero, a quo amplius tempore petitur, induciae duplicantur, nec litem excipiet, nisi ei solvantur expensae. 3. Te quoque dubitare non credimus, quod causa plus petitur, quum aliquid in genere vel sub alternatione debetur, et rem in specie vel unum praecise peti contingit. 4. Re autem, si X. sint debita et XX. repetantur. 5. Loco vero, quum quis non ubi convenit solvere, sed alibi convenitur. 6. Tempore quoque, quum ante diem vel conditionem petitur quod debetur.
</p>
  
<P>
<B>TITULUS XII. DE CAUSA POSSESSIONIS ET PROPRIETATIS.</B>
</p>
  
<P>
CAP. I.
</p>
  
<P>
Causa possessionis et proprietatis sub eodem iudice terminari debet, nec contra absentem est pronunciandum.
</p>
  
<P>
Gregorius I. Duci Siciliae.
</p>
  
<P>
Susceptis [<i>magnitudinis vestrae epistolis contristati sumus, quod ab actoribus ecclesiae Syracusanae quasdam possessiones, quas vos tenuisse dicitis, occupatas irrationabiliter indicastis. Sed credimus, quia hoc ad fratris et coepiscopi nostri Ioannis notitiam non pervenit. Nam absolute poterat cognita veritate, si quid illicite factum est, emendari. Et ideo, quia</i>] Legali provisione decretum est, tam momenti, quam proprietatis causam sub uno eodemque iudice debere cognosci, nec nos contra inauditam partem aliquid possumus diffinire, [<i>praedicto fratri etc. Dat. Mens. Oct. Ind. II. </i>598.]
</p>
  
<P>
CAP. II.
</p>
  
<P>
Si actum est possessorio et petitorio, potest iudex receptis probationibus super utroque prius discutere probationes super possessorio, et illud terminare. H. d.
</p>
  
<P>
Coelestinus III.
</p>
  
<P>
Ad ultimum interrogati fuimus, si iudices deputati, ut de possessione et proprietate cognoscant, gravibus partium sumptibus parcere cupientes, de utraque commixtim audiant allegationes pariter et testes admittant, deinde prius audiant attestationes de possessione, et pronuncient secundum tenorem illarum utrum licite hoc agatur. Nos autem quum hoc sit in iure civili expressum, quod licite possit fieri, respondemus.
</p>
  
<P>
CAP. III.
</p>
  
<P>
Si spoliatus possessorio et petitorio simul agens possessionem et spoliationem probat, sed non dominium seu proprietatem, obtinet in possessorio, sed succumbet in petitorio.
</p>
  
<P>
Innocentius III. Archiepiscopo et Canonicis Sutrinis.
</p>
  
<P>
Quum ecclesia Sutrina pastore vacaret, vos convenientes in unum, et, sicut moris est, Spiritus sancti gratia invocata, pastorem unanimiter elegistis, petentes ipsius electionem a sede apostolica confirmari. Verum <i>dilecti filii</i> clerici conventualium ecclesiarum civitatis eiusdem <i>apud nos de vobis</i> consequenter suam deposuere querelam, quod, quum in episcoporum electionibus <i>faciendis</i> ipsi ac praedecessores eorum consueverint interesse, vos eis <i>invitis</i> renitentibus et exclusis ad <i>faciendam</i> electionem procedere praesumpsistis, quam ob hoc non confirmari, sed infirmari potius postulabant. Partibus igitur <i>pro quaestione huiusmodi</i> apud sedem apostolicam constitutis, <i>dilectos filios nostros B. tit. S. Petri ad vincula, et I. tit. S. Priscae presbyteros, et tit. S. Mariae in Cosmedin diaconum cardinales dedimus auditores</i>, in <i>quorum</i> auditorum praesentia testes utrinque producti fuerunt, et eorum depositionibus publicatis, pars canonicorum per testes a se productos intentionem suam, quod ad eos tantum spectaret electio, sufficienter dicebant esse probatam; parte clericorum nihilominus asserente, quod per dicta testium, quos produxerant, et ipsi assertionem suam, quod electioni pontificum interesse deberent, plenius probavissent, per quae constare dicebant, eos electionibus trium episcoporum, qui ecclesiae Sutrinae ultimo et immediate praefuerant, cum canonicis cathedralis ecclesiae adfuisse, vocemque habuisse cum aliis eligendi. Nos igitur, <i>auditis allegationibus et rationibus partium et depositionibus ipsis diligenter inspectis</i>, quoniam <i>liquido</i> deprehendimus, testes vestros in perhibendis testimoniis varios exstitisse, atque adversus fidem attestationis suae coram <i>dictis</i> auditoribus vacillasse, <i>sicut ipsi nobis postea retulerunt</i>, et quod negativam quodammodo adstruere satagebant, probare volentes, ius electionis ita <i>quidem</i> ad vos spectare, quod ad adversarios minime pertineret, per testes vero adversae partis fuit sufficienter ostensum, quod in trium episcoporum electionibus, de quibus praemissum est, clerici praesentes adfuerint et vocem habuerint eligendi, praemissam electionem factam eis contradicentibus et exclusis <i>de fratrum nostrorum consilio</i> decrevimus irritandam, clericos saepe dictos in eam quasi possessionem, quam ante controversiam motam habuerant, reducentes. Verum quoniam in quaestione praedicta quicquid iuris utraque pars in electione habebat deductum in iudicium videbatur, quum iure civili sit cautum, id venire in iudicium, non solum de quo actum est, ut veniret, sed id non venire, de quo nominatim actum est, ne veniret, et secundum statuta canonica electiones episcoporum ad cathedralium ecclesiarum clericos regulariter pertinere noscantur, nisi <i>forte</i> alibi secus obtineat de consuetudine speciali, nec ex eo, quod clerici antedicti se inter eligentes Sutrinos episcopos probaverunt tertio exstitisse, ius eligendi propter brevitatem temporis usque ad praescriptionem legitimam non producti sibi acquirere potuerunt, et actore non probante, qui convenitur, etsi nihil praestiterit, obtinebit, ab eorum impetitione super electionibus faciendis vos duximus absolvendos, saepedictis ecclesiarum clericis super hoc perpetuum silentium imponentes. [<i>Nulli ergo etc. Dat. Lat. VII. Febr.</i> 1200.]
</p>
  
<P>
CAP. IV.
</p>
  
<P>
Idem dicit quoad intellectum, quod decretalis supra proxima.
</p>
  
<P>
Idem Canonicis de Bethlehem.
</p>
  
<P>
Quum super electione Bethlehemitanae ecclesiae inter R. subdiaconum nostrum, et P. canonicum sepulcri Dominici <i>nuper in nostra praesentia</i> quaestio verteretur, utroque se pro electo gerente, quum praefatus subdiaconus a <i>venerabili fratre nostro</i> patriarcha Hierosolymitano fuerit confirmatus, <i>alter vero favorem regium obtineret, eis dilectos filios P. Basilicae XII. Apostolorum, I. titul. S. Stephani in monte Coelio presbyteros et G. S. Mariae in porticu diaconum cardinales dedimus auditores, in quorum praesentia receptis utrinque testibus, et eorum depositionibus publicatis, quae hinc inde allegata fuerunt nobis et fratribus nostris retulerunt fideliter et prudenter. Nos vero tam per relationes cardinalium quam per gesta de causae meritis sufficienter instructi, communicato fratrum nostrorum consilio,</i> Eum, qui se probaverat per saecularem potentiam spoliatum, restituendum decrevimus iustitia mediante. Verum quoniam tam possessorium, quam <i>etiam</i> petitorium deductum fuerat in iudicium, et tam restitutionis quam electionis quaestio plenius agitata, et constitit nobis, electionem utriusque minus canonicam exstitisse, quum iudex, de qua re cognoverit, <i>etiam</i> pronunciare debeat, <i>iuxta canonicas sanctiones</i> utramque duximus sententialiter irritandam. [<i>Ceterum etc.</i> (<i>cf. c.</i> 2. <i>de confess. II.</i> 18.)]
</p>
  
<P>
CAP. V.
</p>
  
<P>
Qui agit de proprietate, ante conclusionem causae possessorio adipiscendae vel recuperandae agere potest, post conclusionem vero et ante sententiam hoc non potest, nisi iusta causa subsit.
</p>
  
<P>
Idem Episcopo Novioniensi.
</p>
  
<P>
Pastoralis officii <i>debitum sollicita mente prosequeris, quum iustitiae zelo succensus super dubiis iuris articulis per apostolicae sedis oraculum, a qua tuae pendet iurisdictionis auctoritas, responsa humiliter appetis et devotus exspectas, ne forte nova opinionum varietas aut iuris exceptio varia novitate distincta non iuris effectum pariat, sed iustitiae defectum potius inducat</i>. Sane, sicut <i>nobis per tuas literas</i> intimasti, contingit aliquando, ut, quum is, qui se asserit spoliatum, suum trahit spoliatorem in causam, inter ipsa iuris auspicia requisitus, quo malit experiri iudicio, litem proprietatis ingreditur, de illata sibi violentia nullam faciens mentionem. Quum autem <i>adeo</i> fuerit in causa processum, <i>ut testes sint hinc inde producti</i>, novum iudicium super possessorio nititur inchoare, <i>dicens, quia non videtur possessorio renunciare iudicio qui rem coeperit vindicare. Cui ex adverso resistitur, quia, dum querelam proprietatis sponte proposuit, praeiudicium sibi fecit in quaestione possessionis, quam secundum iuris ordinem prius proponi licuit et debuit terminari. Quid igitur in his statuendum sit, tua fraternitas requisivit. Nos autem</i> Consultationi tuae taliter respondemus, quod possessorio quidem iudicio, quod de recuperanda seu adipiscenda possessione proponitur, antequam renunciatum sit, aut conclusum in proprietatis iudicio primitus instituto, agi potest ab eo, qui rem coeperit vindicare, quum legali sit provisione statutum, eum, qui fundum vindicaverit ab eo, cum quo interdicto unde vi potuit experiri, pendente iudicio interdictum posse nihilominus intentare, aliis possessoriis iudiciis in suo robore duraturis, quae vendicationem dominii sui natura praecedunt. Si vero renunciatum fuerit vel conclusum, ut iam possit causa proprietatis diffinitivae sententiae calculo terminari, ne lites litibus inculcentur, et via possit fraudibus aperiri, causa non decisa possessorio non erit utendum, nisi iudex, qui de causa cognoscit, hoc ipsum ex iusta causa viderit expedire, puta quum ex perspicuis indiciis facile arguitur iniquitas invasoris, et spoliato casu seu malitia probandi dominium subtraxerit facultatem. His igitur et aliis causis inspectis, quae continent aequitatem aut iuste moverint animum iudicantis, postquam etiam conclusum fuerit, posse agi possessorio iudicio non negamus. [<i>Dat. Lat. V. Kal. Iun.</i> 1202.]
</p>
  
<P>
CAP. VI.
</p>
  
<P>
Si petitorio et possessorio simul est actum, una sententia terminatur, et praemittitur possessorium in terminando; sed in exsequendo praevalet petitorium.
</p>
  
<P>
Idem Episcopo et Officiali sancti Andreae.
</p>
  
<P>
Quum dilectus (<i>Et infra:</i> [<i>cf. c.</i> 6. <i>de arb. I.</i> 43.]) Ad quartum <i>autem</i> breviter respondemus, quod, quum super possessorio et petitorio simul est actum, utrumque una sententia debet terminari. Sed licet in pronunciatione sit possessio praemittenda, in exsecutione tamen debet proprietas praevalere. [<i>Quamvis autem etc. Dat. Lat. XIII. Kal. Apr. Ao. X.</i> 1207.]
</p>
  
<P>
CAP. VII.
</p>
  
<P>
Adiudicatur illi beneficium, qui probavit collatorem suum fuisse in possessione conferendi collationis tempore; per hoc tamen non prohibetur succumbens agere de proprietate iuris conferendi cum ipso collatore. Hoc vult tota littera.
</p>
  
<P>
Idem Veronensi Episcopo.
</p>
  
<P>
Quum olim quaestio, quae inter <i>dilectum filium</i> archidiaconum ex una parte, et archipresbyterum et canonicos Vincentinae ecclesiae ex altera (<i>Et infra:</i>) <i>Quum igitur archidiaconus praedictus haec coram nobis fideliter recitaret, </i>Quoniam per <i>ipsas</i> attestationes nobis constitit evidenter, quod ab episcopis Vincentinis archidiaconatus ipse sine reclamatione aliqua canonicorum duobus archidiaconis continue, qui ante ipsum exstiterant, fuerat assignatus, et quia canonici praedicti iudices recusare <i>vel postulare rescripti copiam</i> minime debuerunt, quum causa praedictis iudicibus delegata fuisset de utriusque partis procuratorum assensu, <i>et ab eisdem esset rescriptum impetratum, nec deliberationis inducias petere, quum apud sedem apostolicam per procuratores utriusque partis lis esset contestata</i>, praedictum archidiaconatum <i>non obstantibus huiusmodi exceptionibus</i> eidem per diffinitivam sententiam adiudicare curavimus, canonicis Vincentinis <i>contradicentibus eidem archidiacono, stallo etiam archidiacono deputato et aliis pertinentiis suis</i>, perpetuum silentium imponentes, reservata tamen eis quaestione proprietatis super collatione archidiaconatus ipsius, si forte super hoc contendere voluerint adversus episcopum Vincentinum, quum res inter alios acta non debeat eis praeiudicium generare. [<i>Dat. Anagniae III. Non. Ian. </i>1204.]
</p>
  
<P>
CAP. VIII.
</p>
  
<P>
Si petens rem ex una causa succumbit, ex alia causa petere poterit. Hoc dicit quoad literam. Vel sic: Petenti rem iure dominii possessionem probare non sufficit. Hoc dicit quoad titulum.
</p>
  
<P>
Honorius III. Abbati S. Cypriani Torcellanae dioecesis et S. Mariae novae de Venetiis.
</p>
  
<P>
In causa, quae inter <i>venerabiles fratres nostros</i> patriarcham Grandensem <i>et episcopum Castellanum</i> ex una parte, et abbatem et conventum monasterii sancti Georgii de Venetiis super subiectione ipsius monasterii ex altera vertebatur, invenimus pro eodem patriarcha probatum, <i>quod recipiebatur in ipso monasterio processionaliter cum incenso, aqua benedicta, et icona, et quando revertebatur a gradu, pulsabantur ibi campanae, sicut in aliis ecclesiis civitatis, et</i> quod inter alia abbas quandoque ivit ad eius synodum, L. solidos Venetorum <i>minorum</i> ei per plures annos exsolvens. <i>Probatum vero pro episcopo invenitur quod eiusdem monasterii confirmavit abbates, qui ei obedientiam et reverentiam impenderunt. Abbates etiam eiusdem monasterii ad synodos veniebant episcopi, et idem ad exsequias invitatus recipiebatur processionaliter cum solennitate praedicta, ac similiter invitatus in festo beati Georgii procurationem ibidem recipiebat, quem in barca sua in festo Purificationis B. Virginis conducebant. Quum autem in his primo possessorio egerint patriarcha et episcopus memorati, nos eos ad possessionem vel quasi restituimus praedictorum. Verum quia hinc inde petitorio nihilominus actum fuit, et utraque pars totum suum ius videtur in iudicium deduxisse, nos, visis praedecessorum nostrorum privilegiis, monasterium ipsum de fratrum nostrorum consilio liberum esse decernimus, et immediate ad Romanam ecclesiam pertinere, illud in praemissis, et aliis, quae iurisdictionem et subiectionem respiciunt, ab impetitione dictorum patriarchae ac episcopi absolventes, non obstante possessione circa praedicta probata, quum non docuerint se tanto tempore talia percepisse, quod per hoc libertatis fuerit privilegiis derogatum. Reservamus autem episcopo supradicto quae sibi circa chrisma, oleum sanctum, ordinationes clericorum et quaedam alia in eisdem privilegiis specialiter reservantur.</i> Ad haec, quum de praemissis L. solidis, quos petiit ad subiectionis iudicium, a patriarcha sit actum, per sententiam diffinitivam quam super hoc contrariam reportavit, ei non adimimus, si alio iure de ipsis experiri voluerit, potestatem. [<i>Ideoque discretioni etc. Dat. Non. Maii Ao. VIII.</i> 1224.]
</p>
  
<P>
<B>TITULUS XIII. DE RESTITUTIONE SPOLIATORUM.</B>
</p>
  
<P>
CAP. I.
</p>
  
<P>
Adversus restitutionem petentem, non est audiendus reus de proprietate opponens, nisi actore consentiente.
</p>
  
<P>
Gregorius IX. Episcopo Constan.
</p>
  
<P>
Licet multum [<i>fraternitatem vestram ad servandam sibi iustitiam Philagrii portitoris praesentium flagellum caecitatis invitet, veruntamen, quia ad restituenda quae sibi praeiudicialiter asserit detineri per nos vos voluit fieri promptiores, praesentia ad vos scripta praevidimus dirigenda.</i>] Conquestus est <i>autem</i> nobis Philasius caecus, eius campum <i>cum vinea sua</i> ab ecclesiae <i>vestrae</i> hominibus irrationabiliter occupatum. Quod si ita est, quanquam ante omnem contentionem possessio ei debuerat violenter ablata restitui, tamen, quia [<i>communis filius</i>] Eventus diaconus ipsius ecclesiae consentiente illo constituit se legitime probaturum, dictum campum eiusdem ecclesiae iuris esse, <i>ideoque</i> veritatem inquire, et, si hoc probatum fuerit, huic dicendum est, ut a sua intentione discedat; alioquin <i>ante omnem contentionem</i> res ei ablata reddatur. <i>Ut sua cuique parti integra post hoc maneat de proprietate cognitio etc. Indicavit praeterea etc.</i> (<i>cf. c.</i> 4. <i>de cens. III. </i>39.)
</p>
  
<P>
CAP. II.
</p>
  
<P>
Petenti restitutionem beneficii non obstat renunciatio facta post spoliationem, quia praesumitur non spontanea. Et seriose addidi: quia praesumitur non spontanea: quoniam, etsi probaretur spontanea, deberet obstare talis exceptio vel renunciatio in beneficialibus.
</p>
  
<P>
Alexander III. Vigorniensi Episcopo.
</p>
  
<P>
Sollicite cures <i>et diligenter</i> perquirere, quo tempore H. renunciavit ecclesiae, et, si tibi constiterit, eum <i>esse</i> spoliatum, quum eidem ecclesiae renunciavit, <i>si hac vice tantum renunciavit, aut si pluribus vicibus renunciavit ecclesiae praescriptae, dummodo spoliatus renunciavit</i>, contra eum testes alterius partis de iuramento et renunciatione sponte facta, antequam restitutus fuerit, non admittas, quia non est verisimile, quod sponte iuri suo renunciaverit qui renunciat spoliatus. Sed testes eiusdem H., quibus intendit se probare, quod violenter praedicta ecclesia fuerit spoliatus, dummodo idonei sint, recipere non postponas.
</p>
  
<P>
CAP. III.
</p>
  
<P>
Petens restitutionem beneficii non auditur, etiamsi spoliationem probat, si probatur, eum sponte illud beneficium prius resignasse.
</p>
  
<P>
Idem.
</p>
  
<P>
Accepta conquestione P. clerici, quod violenter fuerat ecclesia <i>de Procebrant</i> spoliatus, vobis <i>per apostolica scripta, si bene meminimus,</i> [<i>praecipiendo</i>] dedimus in mandatis, ut, si hoc constaret, eam sibi <i>auctoritate nostra</i> restitui faceretis. Quo cognito responsum est, <i>sicut nobis dicitur</i>, ab adversario, id non debere proficere eo, quod spontanea voluntate coram Eboracensi archiepiscopo apostolicae sedis legato praescriptam ecclesiam abiurasset. <i>Quia vero non scripsimus idiotis, sed discretis personis, et nostrum est discernere, quid ratio dictet, discretioni vestrae praesentium auctoritate</i> Mandamus, quatenus <i>rei veritatem diligenter et subtiliter inquiratis, et</i>, si vobis constiterit, quod praefatus P. nullo metu vel vi coactus, sed spontanee praelibatam ecclesiam taliter abiuraverit, ei <i>omni occasione et appellatione remota</i> super hoc perpetuum silentium imponatis.
</p>
  
<P>
CAP. IV.
</p>
  
<P>
In interdicto de retinenda succumbit reus, ipsius abiuratione probata. H. d. quoad titulum.
</p>
  
<P>
Idem Wigorensi Episcopo et Heliensi Archidiacono.
</p>
  
<P>
Audita querela <i>dilecti filii nostri</i> T. clerici <i>carissimi in Christo filii nostri illustris Scotorum regis</i>, quod H. persona ecclesiae de Sander, ipsum super ecclesia sua de Pelen. indebite molestaret, <i>quam liberam tunc et vacantem ad repraesentationem eiusdem regis praedictus T. fuerat adeptus, licet idem H. sponte iurasse dicatur, quod super ecclesia de Porten. praefato T. nullam quaestionem moveret, venerabili fratri nostro</i> Londonensi episcopo, et tibi, fili archidiacone, dedimus in mandatis, ut, <i>veritate rei plenius inquisita</i>, si vobis constaret, quod praedictus H. alterius ecclesiae personatum haberet, vel iuramento spontanee praestito firmaverit, se memorato T. super eadem ecclesia quaestionem de cetero non moturum, <i>ei exinde appellatione remota perpetuum silentium imponatis, et</i> ab eius molestia super hoc compesceretis eundem. <i>Postmodum vero nuncius praefati H. ad praesentiam nostram accedens constanti nobis assertione proposuit, quod per violentiam idem H. eadem ecclesia fuerit spoliatus, et ideo ad vos nostras literas impetravit, ut, si constaret vobis veritate cognita, ipsum H. spoliatum esse, quum eidem renunciavit ecclesiae, contra eum testes alterius partis de iuramento et renunciatione spontanee facta nullatenus reciperetis, sed potius testes ipsius H., quibus intendebat posse probare, quod violenter praedicta ecclesia spoliatus fuerit, dummodo essent idonei, non differretis recipere, et secundum eorum depositiones et rationes et allegationes hinc inde productas in causa ipsa appellationis obstaculo remoto quod iustum esset iudicaretis, non obstantibus literis </i>[<i>nostris</i>], <i>si quae aliae ab alterutra parte impetratae fuissent, aut forma, quam expressimus in aliis literis super hoc impetratis. Addidimus insuper, quod, si in causa ipsa aliquid esset immutatum, postquam nuncius praedicti Henrici iter arripuit ad nostram praesentiam veniendi, totam causam ante ingressum principalis causae contradictione et appellatione cessante in eum statum reduceretis, in quo fuisse dignoscitur, quum nuncius ipsius H. est iter ipsum aggressus, nisi forte interim idem H. cum altera parte spontanea voluntate posset super ecclesia ipsa convenire. Nunc autem ex literis praedicti episcopi et tuis, fili archidiacone, nobis innotuit, quod vos, priorum literarum tenorem,</i> [<i>sicut debuistis</i>] <i>secuti, partes debita solennitate citastis</i>. Quum vero <i>post plures citationes die tandem peremtorio constituto, de iam dicti H. contumacia legitima probatione</i> vobis plenius constitisset, <i>idonearum personarum testimonio cognoscentes, saepe</i> dictum H. non solum ecclesiae alterius personatum habere, sed etiam spontanea voluntate ecclesiam de Pelen. <i>in faciem ecclesiae</i> in perpetuum abiurasse, prohibuistis eidem, ne dictum T. super hoc de cetero molestaret. Licet autem nuncius eiusdem H. posteriores literas, <i>sicut diximus</i>, impetraverit, formam aliam continentes, quod, non obstantibus literis a parte altera impetratis, revocari deberet, si quid immutatum esset in causa, postquam idem nuncius iter ad nos arripuerit veniendi, quia tamen non intelleximus, nec intelligi debuit, ut revocaretur <i>in irritum</i> quod per vos factum esset auctoritate literarum nostrarum, sed si quid praesumptione vel violentia immutatum esset <i>discretioni vestrae per apostolica scripta praecipiendo</i> mandamus, quatenus sententiam, quam protulistis ante posteriorum literarum receptionem, occasione ipsarum nullatenus revocare tentetis, et, si contra sententiam ipsam aliquid statuistis, studeatis id, sublato appellationis obstaculo, revocare, <i>et praefatum H. contra eandem sententiam nullatenus venire permittatis, sed potius sententiam contradictione et appellatione postposita faciatis auctoritate nostra inviolabiliter observari</i>. Si vero post receptionem sequentium literarum sententia lata fuerit ea <i>sententia</i> non obstante <i>in causa</i> iuxta tenorem <i>literarum</i> ipsarum appellatione postposita procedatis, <i>dummodo praefatus H. per violentiam spoliatus fuerit, et spoliatus illud praestiterit iuramentum</i>.
</p>
  
<P>
CAP. V.
</p>
  
<P>
Petenti restitutionem beneficii quaestio institutionis non canonicae referri non potest.
</p>
  
<P>
Idem Brixiensi Episcopo.
</p>
  
<P>
In literis tuis (<i>Et infra:</i> [<i>cf. c.</i> 9. <i>de off. iud. del. I.</i> 29.]) Super illa quaestione, videlicet quum quis dicit, se de possessione violenter eiectum <i>esse</i>, et adversarius dicit, eum non fuisse canonice institutum, respondemus, prius de violenta eiectione, quam de canonica institutione agi debere, quia praedo etiam est secundum rigorem iuris restituendus. [<i>Item quum etc.</i> (<i>cf. cap. seq.</i>)]
</p>
  
<P>
CAP. VI.
</p>
  
<P>
Non obstat exceptio criminis agenti interdicto unde vi, vel quod vi aut clam.
</p>
  
<P>
Idem Exonensi Episcopo.
</p>
  
<P>
Item quum quis dicit, se de possessione violenter eiectum, vel adversarium clam possessionem intrasse, et adversarius ei crimen obiicit, ut eum <i>ratione criminis</i> a sua intentione repellat, non occurrit <i>quidem</i> nobis, quod illius obiectio admitti debeat, vel principalis causae propter hoc exsecutio retardari, quoniam criminaliter adversus eum ante restitutionem agere non potest, quum praesumatur eius exsistere inimicus.
</p>
  
<P>
CAP. VII.
</p>
  
<P>
Spoliatus etiam a iudice, iuris ordine praetermisso, ante omnia restituatur.
</p>
  
<P>
Idem Cantuariensi Archiepiscopo.
</p>
  
<P>
Conquerente nobis R. clerico <i>latore praesentium</i> accepimus, quod, <i>quum vacaret scholasticis disciplinis</i>, ipsum [<i>non citatum</i>] ecclesia de Werfort sine iudicio spoliasti. Quia vero iam non decet honestatem tuam clericos tuae iurisdictionis sine manifesta causa et rationabili suis beneficiis spoliare, quibus teneris paterna provisione consulere, <i>fraternitati tuae per apostolica scripta</i> [<i>praecipiendo</i>] mandamus, quatenus, si est ita, praedicto clerico praefatam ecclesiam cum reditibus inde perceptis restitutas, et in pace eam possidere permittas. Restitutione autem facta, si quid [<i>exinde</i>] adversus eum super praescripta ecclesia proponere volueris, coram <i>venerabili fratre nostro</i> Exonensi episcopo delegato a nobis per te vel per sufficientem responsalem tuum cum eodem R. ordine iudicario poteris experiri, <i>et quod</i> [<i>ipse</i>] <i>exinde statuerit suscipias firmiter et observes; nos enim eidem episcopo causam commissimus terminandam</i>.
</p>
  
<P>
CAP. VIII.
</p>
  
<P>
Restituitur coniunx viro probanti desponsationem et copulam, et de ipsius impunitate caventi; nisi magna sit viri saevitia.
</p>
  
<P>
Idem.
</p>
  
<P>
Ex transmissa nobis (<i>Et infra:</i>) <i>Quia nobis de veritate liquere non potuit, causam experientiae vestrae duximus committendam; fraternitati vestrae per apostolica scripta</i> Mandamus, quatenus, si vobis constiterit, quod praefata mulier praedicto militi legitime desponsata fuisset, et ab eo cognita, ipsam ei restitui faciatis, recepta tamen sufficienti cautione, quod illi non debeat aliquod malum inferre. Si autem capitali odio ita mulierem vir persequitur, quod merito de ipso diffidat <i>et eum habeat suspectum</i>, alicui probae et honestae mulieri usque ad causae decisionem custodienda studiosius committatur in loco, ubi vir vel parentes eius mulieri nullam possint violentiam inferre.
</p>
  
<P>
CAP. IX.
</p>
  
<P>
Per solutionem pensionis rei donatae, factam donatorio cum auctoritate donatoris, acquiritur illi donatario rei donatae possessio, adeo, quod, si ab illa expellitur, per interdictum recuperandae agere poterit.
</p>
  
<P>
Idem.
</p>
  
<P>
Quum venisset ad nos <i>dilectus filius noster</i> G. canonicus sanctae Trinitatis de Hasul. a suo priore et capitulo destinatus, in audientia nostra proposuit, quod, quum <i>venerabilis frater noster</i> Eboracensis archiepiscopus ecclesiam de N. eis concessisset, et per scriptum proprium confirmasset, ita, quod post decessum G. <i>de Pontino</i> clerici, qui praefatam ecclesiam tunc <i>temporis</i> tenebat, usibus eorum omnibus modis proficeret, et interim <i>de</i> auctoritate ipsius archiepiscopi idem G. ipsis canonicis annuam solveret pensionem, <i>nos postmodum eandem concessionem, scripto ipsius archiepiscopi diligenter inspecto, auctoritate apostolica duximus confirmandam. Mortuo autem praefato clerico iam dicti canonici, licet per ipsum archiepiscopum non fuissent in praedictae ecclesiae possessionem inducti, tamen de concessione et confirmatione nostra plurimum confidentes, ecclesiam ipsam, ne a quodam clerico turbaretur, qiu eos super eadem ecclesia nitebatur fatigare, sunt ingressi, et tam contra ipsum archiepiscopum, a quo gravari timebant, quam praefatum clericum ad nostram audientiam appellaverunt. Ipsis vero per duos de fratribus suis appellationem factam prosequentibus, saepe dictus archiepiscopus bladum et omnia bona ecclesiae, quae praefatus G. clericus suus moriens ibidem reliquit, fecit, quod vix credere possumus, invitis praedictis canonicis asportari.</i> (<i>Et infra:</i>) <i>Magister M. et A. clerici et nuncii eiusdem archiepiscopi, qui praesentes aderant, ipsum super his constanter excusaverunt, et adiecerunt, archiepiscopo iam praedicto per praefatos canonicos gravem iniuriam irrogatam, quia, et si ab ipso literas concessionis habuissent, ipsius postmodum auctoritate contempta, per se ipsos ingredi in possessionem non deberent. Nos itaque </i>Respondemus, quod, si praefati canonici de praedicta ecclesia auctoritatem eiusdem archiepiscopi vivente clerico perceperunt annuam pensionem, eo mortuo, quamvis auctoritatem eiusdem archiepiscopi non quaesierunt, vitiose tamen non sunt possessionem ingressi, quum, sicut <i>in saecularium legibus principum</i> cautum est, is possideat, cuius nomine possidetur. <i>Causam ipsam vobis, de quorum prudentia et honestate confidimus, committimus, fraternitati tuae per apostolica scripta mandantes, quatenus ante praesentiam vestram partibus convocatis, si de ipsorum assertione constiterit, bladum et omnia bona ecclesiae post appellationem de mandato ipsius archiepiscopi asportata ante ingressum principalis causae, auctoritate nostra, sublato appellationis obstaculo restitui faciatis: deinde archiepiscopum attentius moneatis, ut concessionem suam ratam habeat et praefatos canonicos amodo desinat super praefata ecclesia fatigare. Si vero commonitioni vestrae acquiescere noluerit, super ecclesia causam diligentius audiatis, et sine personarum acceptione sublato appellationis diffugio terminetis.</i>
</p>
  
<P>
CAP. X.
</p>
  
<P>
Si, actore agente petitorio, reus super eadem re deducit possessorium, proceditur in solo possessorio, suspenso petitorio.
</p>
  
<P>
Lucius III. Archidiacono et I. Archipresbytero Turonensibus.
</p>
  
<P>
Ex conquestione B. mulieris ad nos noveritis pervenisse, quod, quum C. miles eam sibi matrimonio copulasset, et maritali affectione pertractans ex ipsa filiam suscepisset, sine iudicio ecclesiae <i>postmodum</i> a se removit eandem, et de accusando super consanguinitate matrimonio, remoto appellationis obstaculo, literas ad iudices impetravit. Quum autem prius, quam a <i>delegatis</i> iudicibus mulier citaretur, per dioecesanum episcopum virum sibi restitui petiisset, et ob hoc <i>ipsa</i> ad nos proprium nuncium destinasset, demum coram praefatis iudicibus constituta, modo per se, modo per procuratorem, ante ipsius causae ingressum et post virum sibi restitui postulabat. Iudices vero restitutione <i>penitus</i> negata, quod fieri non debuit, in principali procedere voluerunt, unde ipsa <i>a tali gravamine ad</i> nostram audientiam appellavit. <i>Quia ergo iniuste gravatis apostolicum debemus patrocinium impertiri, discretioni vestrae per apostolica scripta praecipiendo</i> Mandamus, quatenus, si est ita, <i>memoratae</i> mulieri <i>omni contradictione et appellatione cessante</i> virum <i>suum</i> restitui faciatis, quae post appellationem ipsius acta sunt in irritum revocantes, postmodum super matrimonio causam audiatis <i>attentius</i>, et fine canonico terminetis. <i>Datum Veronae XII. Kal. Nov.</i>
</p>
  
<P>
CAP. XI.
</p>
  
<P>
Violentus rem cum fructibus etiam qui percipi potuissent, restituere, damna resarcire, et de iniuriis satisfacere compellitur.
</p>
  
<P>
Coelestinus III.
</p>
  
<P>
Gravis ad nos querela (<i>Et infra:</i>) <i>Ideoque fraternitati vestrae per apostolica scripta</i> Mandamus <i>firmiterque praecipimus</i>, quatenus, <i>partibus convocatis</i>, si vobis constiterit de praemissis, praedictum archidiaconum ablata praenominati monasterii fratribus cum integritate restituere, <i>et</i> damna plenarie resarcire, et de illatis iniuriis competenter satisfacere, <i>omni gratia, timore et amore postpositis, dilatione, contradictione et appellatione cessante per districtionem ecclesiasticam nostra freti auctoritate compellatis restitui, deinde archiepiscopum moneatis, ut concessionem suam ratam habeat et praefatos canonicos amodo desinat super praefata ecclesia fatigare. Si vero admonitioni vestrae acquiescere noluerit, cogatis Eum</i> provisuri <i>attentius</i>, ut non tantum fructus a novo et violento possessore perceptos, sed quos, si eis possidere fuisset licitum, possessores veteres percepissent, <i>per supradictam sententiam, sublato cuiuslibet appellationis, obstaculo</i>, reddi faciatis eisdem. <i>Praeterea si qui, quominus secundum mandatum nostrum memoratis fratribus restituantur ablata, se duxerint opponendos, vos auctoritate nostra suffulti eos, non obstante appellatione, anathematis sententia percellatis. Si praefatus vero archiepiscopus ad citationem commonitionis vestrae forte non venerit, vel mandato vestro parere noluerit, vos Dolensis monasterii testibus receptis secundum formam praedictam in toto negotio procedentes, secundum quod diximus, appellatione cessante exsequi procuretis omnimoda sollicitudine providentes, ne libertates praefato monasterio vestro a praedecessoribus nostris vobisque concessas, a quoquam sustineatis minui vel infringi.</i>
</p>
  
<P>
CAP. XII.
</p>
  
<P>
Ingressus possessionem ignorante domino, ad quem pertinet, potest per ipsum dominum, statim quum sciverit, repelli etiam violenter, nec ex tali repulsione competit repulso contra dominum interdictum possessorium. H. d.
</p>
  
<P>
Innocentius III. Episcopo et Capitulo Tridonensi.
</p>
  
<P>
Olim causam, quae inter vos nomine Tridonensis ecclesiae, et <i>dilectos filios B.</i> magistrum et fratres militiae templi in Lombardia, super domo Calventiae vertebatur, <i>dilecto filio</i> de Locedio et de Columba abbatibus <i>sub certa forma</i> meminimus commisisse. <i>Ipsi autem abbates, partibus convocatis, et lite in eorum praesentia contestata, testes receperunt ex utraque parte productos, et quum renunciatum fuisset, utrinque depositiones eorum solenniter publicarunt, et eas per manum publicam redigentes in scriptis, causam plene instructam ad nostram praesentiam remiserunt. Nos ergo dilecto filio C. canonico et procuratori ecclesiae Terdonensis et praedicto magistro dilectos filios nostros I. tit. S. Stephani in Coelio monte presbyterum et H. S. Eustachii diaconum cardinales concessimus auditores, coram quibus fuit ex parte vestra propositum, quod, quum olim Humiliati quidam a bonae memoriae V. episcopo Terdonensi licentiam postulassent, hospitale et oratorium in loco Calventiae construendi,</i> Episcopus Tridonensis possessiones quasdam <i>a quibusdam militibus, qui eas tenebant in feudum, ab ecclesia Terdonensi redemit, et illas</i> Humiliatis <i>petentibus</i> sub ea conditione concessit, quod <i>ad honorem Dei et B. Virginis</i> nomine Tridonensis episcopi oratorium ibidem et hospitale construerent, et tres solidos censuales Tridonensi episcopo annis singulis exhiberent, a quo etiam persona, quae loco praeficeretur eidem, investituram perciperet, et pro se et aliis fratribus ei et successoribus eius obedientiam faceret manualem, episcopo sibi loci dominium nihilominus retinente. Dictus vero magister ad eandem domum adspirans, <i>et volens eum copulare domui de Casellis</i>, ipsos, adeo circumvenit, quod praeter conscientiam vestram se et sua in eius manibus tradiderunt, ea tamen conditione apposita, si vobis quod facerent complaceret, sine quorum assensu se nihil posse facere asserebant. <i>Magister vero conditionem acceptavit appositam, et quod aliter eos non reciperet affirmavit.</i> (<i>Et infra:</i>) <i>Tunc vero magister accedens Calventiam exinde paramenta ecclesiae, instrumenta domus et libros accepit, et nonaginta oves fecit abduci ac postmodum reversus ad vos, quum ei fuisset quod petierat denegatum, quia paratus esset vobis facere rationem, si forsan vos offenderit, adiecit. Vos autem intentionem eius malevolam attendentes, et ne se de domo intromitteret memorata districtius inhibentes, ad sedem apostolicam appellastis. Et quum tu, frater episcope, quae gesta fuerant audivisses, omnes pariter ad domum accessistis eandem, et eos, quos invenistis ibidem ad domus custodiam a magistro relictos, eiecistis ex ea, vim vi, secundum quod omnia iura permittunt, licite repellentes. Unde quum possessio praedictae domus sub conditione tradita fuerit eidem magistro, non exstante conditione traditio non tenebat. Praeterea quum idem magister clam domum illam intraverit, nullum vobis est praeiudicium generatum, quo minus eum possetis repellere, quum id ad vestram audientiam perveniret; praesertim quum verus dominus controversiam ipsi moveret, vel suspicatus fuerit, vel debuerit suspicari.</i> (<i>Et infra:</i>) Intelligentes autem, praedictam domum eidem magistro traditam sub conditione fuisse, et quod nullum iuri vestro praeiudicium fuerat irrogatum, ex eo, quod idem magister iustitiae vestrae non inscius, vobis ignorantibus, possessionem accepit, praesertim quum statim, ex quo id vobis innotuit, vim vi duxeritis repellendam, et quod idem <i>magister</i> sua temeritate possessionem praeter conscientiam vestram, ad quos ipsam possessionem noverat pertinere, et quos quaestionem sibi moturos suspicari debuerat, est ingressus, <i>dictum</i> procuratorem vestrum et vestro nomine ab impetitione ipsius magistri, nomine domus militiae templi, quoad faciendam restitutionem, quam petebat, <i>de consilio fratrum nostrorum</i> reddimus absolutum, <i>salva ei quaestione proprietatis, de qua in hoc iudicio nihil est actum, sicut praedictus abbas de Locedio nobis exposuit viva voce</i>, decernentes <i>nihilominus</i>, vos magistro <i>ipsi</i> satisfactionem debitam exhibere, si defendendo ius vestrum in offensam ipsius vel domus militiae templi modum forsitan excessistis.
</p>
  
<P>
CAP. XIII.
</p>
  
<P>
Si contra petentem restitutionem coniugis opponitur consanguinitas in gradu prohibito, et offeruntur probationes paratae, recepto ab opponente iuramento de malitia, negabitur restitutio quoad torum, et fiet quoad reliqua. Si vero probationes promptae non sint, fiet plena restitutio, nisi sit magna viri saevitia.
</p>
  
<P>
Idem Bituricensi Archidiacono.
</p>
  
<P>
Literas tuas <i>nuper</i> recepimus, <i>continentes</i>, quod, quum quaedam matrimonialis causa <i>venerabili fratre nostro</i> Bituricensi archiepiscopo in remotis agente, in tua praesentia tractaretur, Gulielma mulier separari a B. viro suo instantissime postulabat, cui se quarto gradu consanguinitatis proponebat esse coniunctam. <i>Apparebant etiam accusatores et testes exhibentes chartam ab utroque latere consanguinitatis lineam contingentem, qui se contracti matrimonii tempore absentes fuisse dicebant, et quod in continenti parati erant quae proposuerunt comprobare</i>. Vir autem <i>econtra</i> sibi uxorem postulabat restitui, quae ab eo sua temeritate divertit, <i>quemadmodum allegabat. Ceterum pars replicabat uxoris, tum propter futurum incestus periculum, tum quia probationibus paratis et promptis sine diffugio quod intendebatur poterat demonstrare, restitutionem penitus denegandam. Ad haec notam esse mariti saevitiam proponebat, cui erat impetuosa levitas et crudelitas bestialis, et, si liberam restitutae sibi facultatem haberet uxoris, eius amici timebant mortis ex hoc sibi periculum imminere vel corporis cruciatum, et sic ab accusatione desisterent, eam qualiter cunque vivere quam interire malentes; adiicientes, nihilominus ipsam licentiatam a viro recessisse cum lacrimis et incitam. Ipse vero miles nihilominus sibi uxorem petebat libere ac pacifice restitui, et, ne secus fieret, sedem apostolicam appellavit. Quum igitur in causis matrimonialibus exceptiones huiusmodi saepius proponantur, quid sit in talibus agendum</i>, Rescripto petebas apostolico edoceri, <i>ex praemissis velut quodam themate multas eliciens quaestiones, primo quidem</i> utrum, quando aliquis consanguinitatis gradus obiicitur, in quo sedes apostolica dispensare non potest nec etiam consuevit, et probationes promptae sint et paratae, indulgenda restitutio sit, an neganda? <i>Secundo quaerebas, an idem iuris exsistat, si aliquis gradus dispensabilis vel aliud impedimentum dispensabile allegetur, et probationes similiter sint praesentes, utrum restitutio concedi debeat, an negari? Tertio loco quaerebas, si mariti crudelitas et saevitia nota sint iudici, ut propter motam controversiam indignatus uxorem torturis tractaturus sit et iniuriis affecturus, et sic accusatores de morte feminae metuentes accusare desistant: utrum hoc in primo vel in secundo casu restitutionis praebeat adminiculum denegandae? Postremo quaerebas, si deneganda sit restitutio in aliquo casuum praemissorum, et ad sedem apostolicam appelletur, utrum appellationi huiusmodi sit deferendum</i>? Sane circa solutionem propositae quaestionis diversae sunt sententiae diversorum; aliis asserentibus restitutionem <i>in praemissis casibus</i> faciendam; aliis sentientibus in contrarium; nonnullis viam mediam eligentibus, ac dicentibus, eam faciendam interdum, quandoque <i>vero</i> penitus denegandam. Primi per decretalem epistolam <i>bonae memoriae</i> Lucii Papae <i>praedecessoris nostri</i> iuvari videntur, arguentis quosdam iudices delegatos, qui, restitutionem viri, qui sine iudicio ecclesiae uxorem dimiserat, et ei consanguinitatem postmodum opponebat, spoliatae ac repetenti coniugem denegabant, et mandantis, sibi prius restitui taliter spoliatam, et postea de matrimoniali causa cognosci. Horum autem assertionem incestus videtur periculum oppugnare; sed ipsi timorem incestus inanem esse respondent, quum etiam beneficio restitutionis obtento qui consanguinitatis habet notitiam nec exigere debitum contra conscientiam, nec solvere teneatur, quoniam, si secus egerit, aedificat ad gehennam, sicut nec consanguinitatis conscius, super cuius coniugio quaestio non movetur. Secunda vero assertio per oraculum <i>felicis recordationis</i> Clementis Papae <i>praedecessoris nostri</i> fulcitur, a quo quum fuisset quaesitum, utrum, muliere quadam quendam in virum petente, qui, ut eam repelleret, exceptionem consanguinitatis obiecit, prius esset de impedimento consanguinitatis agendum, quam super matrimonio sententia proferretur, sic inquisitioni factae respondit, quod, quum exceptione probata principalis quaestio perimatur, prius est cognoscendum de ipsa, quam ad diffinitionis articulum procedatur, quum etiam in multis casibus restitutio differatur secundum canonicas sanctiones. Opinioni autem ultimae videtur non incongrue adaptari, ut in gradibus consanguinitatis divina lege prohibitis restitutioni aditus praecludatur, sed constitutione interdictis humana restitutio locum habeat cum effectu, quum in illis dispensari non possit, et in istis valeat dispensari, sicut B. Gregorius et multi alii dispensarunt. Unde non peccat qui in hoc articulo ad mandatum ecclesiae reddit debitum coniugale. Nos autem ad praesens nullam de praedictis sententiis reprobamus, nec cuiquam earum aliquod praeiudicium ex nostra responsione volumus generari, quamvis praescriptum Lucii Papae mandatum ad possessorium, responsum vero <i>patris et praedecessoris nostri</i> Clementis ad petitorium referatur. Porro quum mulier <i>illa</i>, quae consanguinitatis habet notitiam, praesertim in gradibus, quos lex divina prohibuit, non possit huiusmodi viro sine mortali peccato carnaliter commisceri, quoniam omne quod non est ex fide, peccatum est, et quicquid fit contra conscientiam aedificat ad gehennam, frustra in tali casu adiudicaretur restitutio spoliato, quum illa contra Deum non debeat in hoc iudici obedire, sed potius excommunicationem humiliter sustinere. Sicque difficultas occurreret quasi perplexa, quia propter sententiam oporteret eam reddere debitum, et propter conscientiam <i>debitum</i> reddere non deberet. Unde contingeret eos graviter impediri; et utrique laqueus pararetur, quum inter se carnaliter coniungi non possent, nec alter alteri matrimonialiter copulari. Propterea melius <i>nobis</i> videtur, quod, quum opponitur consanguinitas, praesertim in gradibus divina lege prohibitis, et probationes offeruntur in continenti paratae, in ceteris <i>quidem</i> adiudicanda sit restitutio, sed ad maiorem cautelam iuramento recepto, quod talis obiectio malitiose non fiat, sola quoad commixtionem carnalem, maxime si fama consentit, est restitutio differenda, donec auditis probationibus et discussis causa sine diffugio terminetur, quum utrique sit melius taliter expediri, quam manere taliter impeditos. Quod si non habeat probationes in continenti paratas, sed dilationes exspectat longiores, quia praesumitur contra eam, quae sine iudicio ecclesiae sua tantum temeritate recessit a viro, ad restitutionem plenariam ecclesiastica debet censura compelli, quam tamen ipsa tori negando consortium debet humiliter tolerare, donec probationes offerat praeparatas, et tunc absolutione petita secundum formam ecclesiae absolvetur. Sed antequam fiat ei mandatum sub debito iuramenti, receptis probationibus procedatur, quemadmodum est praemissum. Si vero tanta sit viri saevitia, ut mulieri trepidanti non possit sufficiens securitas provideri, non solum non debet illi restitui, sed ab eo potius amoveri; alioquin sufficienti, si fieri potest, securitate provisa profecto videtur coniunx ante causae cognitionem restituenda marito.
</p>
  
<P>
CAP. XIV.
</p>
  
<P>
Per solam traductionem mulieris ad domum viri factam, non praecedentibus sponsalibus vel invalidis, non acquiritur possessio, unde ea recedente propria auctoritate non competit restitutio.
</p>
  
<P>
Idem Vulterano Episcopo.
</p>
  
<P>
Ex parte M. mulieris fuit propositum <i>coram nobis</i>, quod, quum eam <i>adhuc</i> intra pubertatis tempora constitutam <i>quidam</i> patruus suus filio H. Senensis civis, nondum VII. annorum, <i>in</i> matrimonio voluerit copulare, ac eadem traducta fuerit in domum <i>civis</i> eiusdem, ipsa, ex quo ad nubiles annos pervenit, ratum nolens habere quod <i>a dicto</i> patruo suo circa hoc procuratum fuerat, a <i>venerabili fratre nostro</i> Senensi episcopo nubendi alii licentiam postulavit. <i>Quumque partes idem episcopus citasset, et praefata M. per procurutorem idoneum in iudicio compareret, quaerens possessiones et res alias sibi restitui dotis nomine pro se datas, et pars altera restitutionem peteret mulieris eiusdem, asserens eam non posse per alium causam agere, sed debere ipsius tractatui personaliter interesse, praefatus episcopus dubitans, quid super his statuere posset de iure, prout nobis suis literis intimavit, processu negotii supersedit</i>. Quia igitur non credimus ambigendum, quin ipsa mulier, quamvis minor <i>esse dicatur et</i> causam possit matrimonii per procuratorem tractare, ac pars alia, quae mulieris restitutionem sibi fieri prius postulabat, restitui nequaquam debeat, utpote nullo iuris seu possessionis commodo destituta, quum per solam traductionem <i>praedictam</i>, quam non praecesserunt sponsalia vel consensus legitimus, nec fuerunt etiam subsecuta, nullum inter eos obligatorium vinculum sit contractum, <i>ut finis litibus imponatur, fraternitati tuae per apostolica scripta</i> mandamus, quatenus, si est ita, non obstantibus exceptionibus supradictis, <i>partibus convocatis</i>, audias quae hinc inde partes duxerint proponenda, et quod canonicum fuerit appellatione remota decernas, [<i>faciens quod decreveris etc. Dat. Lat. III. Id. Ian. Pont. nostr. Ao. XI. </i>1209.]
</p>
  
<P>
CAP. XV.
</p>
  
<P>
Interdictum unde vi non competit contra illum, qui non spoliavit, nec spoliari mandavit, nec spoliationem ratam habuit.
</p>
  
<P>
Idem.
</p>
  
<P>
Quum ad sedem apostolicam accessissent <i>olim A. venerabilis fratris nostri</i> Cumani episcopi, et <i>frater G. dilectorum filiorum</i> fratrum hospitalis Hierosolymitani procuratores, <i>et instrumenta nobis et acta causae, quae super ecclesia et hospitali de Monte Cinaro inter eos agitabatur, prout gesta fuerant, in praesentia venerabilis fratris nostri Papiensis episcopi, qui ex delegatione nostra de causa cognoverat, praesentassent, nos, diligenter inspectis quae coram eodem episcopo acta fuerant, haberi ea decrevimus pro infectis, quum constiterit nobis, eum in causa ipsa iudicem non fuisse, sicut ipsemet ad ultimum recognovit, eandem dilecto filio,</i> Abbati de Accon. causam, quae super ecclesia et hospitali de Monte Citano inter eos vertebatur, <i>de assensu partium</i> taliter duximus committendam, ut audiret omnia tam ad possessorium quam ad petitorium iudicium pertinentia, quae utraque pars duceret proponenda, et causam ipsam fine debito terminaret. Coram quo <i>postea</i> procurator hospitalis <i>Hierosolymitani ecclesiam et hospitale</i> praedicta cum possessionibus et pertinentiis suis, quae tenebat, <i>dictus Cumanus</i> episcopus <i>iniuste</i> sibi restitui postulavit, asserens, illa de iure ad hospitale Hierosolymitanum spectare, et quod ipsa diutius possedisset. Ad quae respondit procurator episcopi, se nec scire, nec credere, supradicta <i>unquam</i> ab hospitali <i>Hierosolymitano</i> possessa, vel ad illud aliquatenus pertinere, quae Cumanus episcopus, utpote in sua dioecesi constituta, rationabiliter detinebat. Quum igitur ad fundandam intentionem suam pars utraque testes produceret, dictus abbas <i>deinde utriusque partis attestationibus, rationibus et instrumentis inspectis</i>, procuratorem episcopi condemnavit ad restitutionem omnium praedictorum. (<i>Et infra:</i>) Nuper autem utriusque partis procuratoribus <i>propter hoc</i> comparentibus coram nobis, <i>prioris actis iudicii nobis fideliter praesentatis</i>, causam ipsam <i>interdum per nos, quandoque per dilectos filios nostros P. tit. S. Marcelli et R. tit. S. Anastasiae presbyteros cardinales</i> examinavimus diligenter, et quidem per testes videbatur esse probatum, quod <i>Cratus</i> Cumani episcopi nuncius cruces Hospitalariis <i>olim</i> abstulit, inhibendo ipsis, ne ad supradictam ecclesiam vel hospitale redirent, et quod episcopus supradicta omnia possidebat, unde procurator Hospitalariorum petiit dictam restitutionis sententiam <i>auctoritate apostolica</i> confirmari. <i>Ex adverso vero proponebatur, quod, etsi per testes forsan esset sufficienter ostensum, quod per nuncium episcopi fuerint Hospitalarii spoliati, quum tamen non constiterit, quod de mandato eius hoc fecerit, vel quod episcopus ratum habuerit factum ipsius, restitutio sibi locum non potuit vendicare, quanquam constaret episcopum praedicta tenere, qui utique ipsa de iure possidet, utpote ad se spectantia et in sua dioecesi constituta. Sed ad hoc pars altera replicavit, quod, quamvis per dicta testium evidenter mandatum episcopi vel ratihabitio non probetur, quia tamen iudex motum animi potuit ex aliis causis informare, pro sententia erat merito praesumendum. His igitur et aliis intellectis, quae utriusque partis procuratores proponere curaverunt</i>, Nos prioris acta iudicii, <i>quae nobis fuerant, sicut praemissum est, plene ac fideliter praesentata, diligentius</i> recensentes, quia nec per dicta testium, vel confessiones partium, quum nullae penitus in iudicio factae fuerint, vel etiam instrumenta, quae nullatenus de spoliatione tractabant, nec <i>etiam</i> per evidentiam facti nobis constare potuerit, quod Cumanus episcopus <i>supradictos</i> Hospitalarios spoliaverit, vel mandaverit spoliari, vel spoliationem factam saltem ratam habuerit, <i>de consilio fratrum nostrorum</i> pronunciavimus in quaestione praedicta, interdictum Unde vi locum nullatenus habuisse, restitutionis sententiam a praedicto abbate prolatam, licet pars adversa proponeret, quod praesumendum esset pro sententia iudicis, qui motum animi sui potuit ex causis aliis informare, iustitia exigente cassantes.
</p>
  
<P>
CAP. XVI.
</p>
  
<P>
Exceptio inopiae, de qua constat, a clerico opposita, impedit exsecutionem sententiae, etiam latae in possessorio. H. d. comprehendendo mentem literae et veram lecturam.
</p>
  
<P>
Idem.
</p>
  
<P>
Olim vobis dedisse meminimus in mandatis, ut <i>venerabilem fratrem nostrum</i> Ovetensem episcopum ad debitam partis restitutionem Zamorensis dioecesis, quam tenebat, cum perceptis fructibus restituere cogeretis, [<i>si dilectum filium Rainerium prius, quam super hoc mandatum apostolicum adimpleret, viam ingredi contingeret omnis carnis.</i>] Verum quoniam inanis est actio quam inopia debitoris excludit, [<i>fraternitati vestrae per apostolica scripta</i>] mandamus, quatenus non prius episcopum <i>ipsum</i> ad restitutionem fructuum compellatis, quam ipse fuerit taliter restitutus, ut restituere possit quod percepit de proventibus alienis. [<i>Nos autem etc. Dat. Rom. etc. V. Kal. Iun. </i>1198.]
</p>
  
<P>
CAP. XVII.
</p>
  
<P>
Per excommunicationis probationem non probatur quasi possessio iurisdictionis, licet aliquibus diebus fuerit observata; ideo petens restitutionem, hoc solo probato, succumbit. Hoc dicit quoad intellectum.
</p>
  
<P>
Idem.
</p>
  
<P>
Olim inter te pro abbatia tua, et <i>venerabilem fratrem nostrum</i> Parisiensem episcopum nomine Parisiensis ecclesiae super possessione iuris parochialis in parochia de Monte quaestione suborta (<i>Et infra:</i>) Nos attendentes, quod ex eo solo, quod populus praedictae parochiae timore sententiae suae per aliquot dies abstinuit a divinis, nullam in eos iuris parochialis possessionem idem episcopus fuerit assecutus, nec fuerit aliquo modo probatum, quod, eo tempore, quo sententiam ipse protulit, possessionem in ipsis iuris parochialis haberet, vel prius etiam habuisset, restitutionem ei adiudicare de iure nequivimus, quum ipsum non constiterit spoliatum <i>fuisse</i>.
</p>
  
<P>
CAP. XVIII.
</p>
  
<P>
Recipiens scienter rem invasam a spoliatore, tenetur eam spoliato restituere, licet non probet dominium.
</p>
  
<P>
Idem in concilio generali.
</p>
  
<P>
Saepe contingit, quod spoliatus <i>iniuste</i>, per spoliatorem in alium re translata, dum adversus possessorem non subvenitur per restitutionis beneficium spoliato, commodo possessionis amisso, propter difficultatem probationum iuris proprietatis amittit effectum. Unde, non obstante iuris civilis rigore, sancimus, ut, si quis de cetero scienter rem talem receperit, quum spoliatori quasi succedat in vitium eo, quod non multum intersit, [<i>praesertim</i>] quoad periculum animae, iniuste detinere ac invadere alienum, contra possessorem huiusmodi spoliato per restitutionis beneficium succuratur.
</p>
  
<P>
CAP. XIX.
</p>
  
<P>
Occupans certum locum, in quo quis iura libere possidebat, si per ipsius occupationem non potest possessor sua iura libere possidere sicut prius, conveniri potest possessorio pro libertate possidendi, et restitutio fieri non potest, nisi dimittat locum in pristina libertate. H. d. valde singulariter.
</p>
  
<P>
Gregorius IX. Episcopo Lucano.
</p>
  
<P>
Pisanis ac Lucanis civibus per gravem discordiam, quam diu inter se habuerant, afflictis graviter et attritis (<i>Et infra:</i>) P. subdiacono nostro dedimus in mandatis, ut possessione, quam in quibusdam castris constat Lucanam ecclesiam habuisse, sibi prius plene ac libere, sicut tempore motae discordiae habuerat, restituta, et super ea, de qua dubietas oriretur, sufficienti cautione recepta, quod iuri coram nobis praedicti Pisani parerent, prolatas pro occupatione castrorum ipsorum in eos sententias relaxaret. (<i>Et infra:</i>) Pisanis igitur asserentibus, quod per te stabat, quo minus tibi iuxta mandatum nostrum fieret restitutio, et instanter petentibus, ut dictas sententias praefatus subdiaconus relaxaret, ipse, receptis cautionibus de parendo iustitiae coram nobis, sententias relaxavit easdem, propter quod tu reputans te gravatum ad nostram praesentiam accessisti, impugnaturus processum subdiaconi saepe dicti. (<i>Et infra:</i>) Porro duo in nostro continebantur mandato, ut videlicet possessio, quam constabat Lucanam ecclesiam habuisse tempore motae discordiae, prius restitueretur eidem, et ut eiusdem possessionis restitutio fieret plene ac libere, sicut eam habuerat tempore supradicto, quorum primum ad factum, alterum vero referebatur ad modum. Unde licet, prout pars Pisanorum dicebat, in facto mandati formam subdiaconus ipse adimplere nequiverit, quia non poterat facere tibi restitui possessionem castrorum, de qua non constabat eidem, nec etiam, secundum quod tu ipse dicebas, affictuum et pensionum possessio poterat tibi restitui, quia ea non fueras spoliatus, fuit tamen in modo peccatum, quia debuit facere, ut Pisani possessionem pensionum et affictuum, quam per eorum confessionem constabat te in castris praedictis habere, tibi dimitterent plene ac libere, sicut ecclesia tua illam habuerat tempore motae discordiae, quod quidem esse non poterat, nisi Pisani castra ipsa omnino dimitterent, quia illis detinentibus castra et munitiones castrorum, in quibus dictas pensiones recipis et affictus, ea plene ac libere habere non posses, sicut habebas, quando ipsi castra eadem minime detinebant, eo, quod, quamdiu ea detinent, in eorum potestate relinquitur, te non admittere vel repellere, quando velint. His ergo diligenter auditis, processum huiusmodi de fratrum nostrorum consilio irritum iudicamus.
</p>
  
<P>
<B>TITULUS XIV. DE DOLO ET CONTUMACIA.</B>
</p>
  
<P>
CAP. I.
</p>
  
<P>
Reus, qui mittendum in possessionem ad mandatmn iudicis non admisit, non mulctabitur de canonica aequitate, si infra annum caveat stare iuri. H. d.
</p>
  
<P>
Alexander III. Herfordensi Episcopo.
</p>
  
<P>
Ad haec quum contingat, actorem multoties mittendum esse in possessionem causa rei servandae propter absentiam partis adversae, et per eius dolum sive potentiam non possit <i>actor</i> rem custodiendam nancisci, ac imminente fine anni reus, ne possessionem amittat, debitam offerat cautionem, cuiusmodi sit poena reus mulctandus, quia iussioni non paruit iudicis, a nobis tua fraternitas requisivit. Ad quod dicimus, quod in ecclesiasticis personis et negotiis rigor et districtio iuris non requiritur, <i>nec exercetur</i>; sed, quum iustitia propter hoc non periclitatur, patienter <i>tolerari et</i> admitti debet, quum reus per cautionem standi iudicio se adstringit.
</p>
  
<P>
CAP. II.
</p>
  
<P>
Propter contumaciam rei potest iudex rem petitam sequestrare, et ipsum contumacem in expensis condemnare, quas propter ipsius contumaciam vel dolosam exceptionem actor fecit. Hoc dicit Panorm.
</p>
  
<P>
Idem Abbati de Ramese et Archidiacono Heliensi.
</p>
  
<P>
Ex literis vestris <i>ad nos directis</i> accepimus, quod, quum vobis causam, quae inter <i>dilectos filios nostros</i> monachos de Etoll. et canonicos Linconenses <i>nec non etiam Gervasium clericum</i> super ecclesiis de V. et M. vertitur, duxerimus committendam, et canonici citati legitime se contumaciter absentaverint, vos, licet monachi essent ob contumaciam adversae partis in possessionem rerum petitarum mittendi, intuitu tamen religionis suae cum eis mitius agere volentes, possessionem sequestrari fecistis, ut sic saltem canonici affecti taedio stare iudicio cogerentur. Tandem <i>vero, partibus in praesentia vestra constitutis, et memoratis</i> monachis ecclesias sibi restitui postulantibus, canonici responderunt, auctoritatem vestram penitus exspirasse eo, quod <i>a nobis</i> ad alios iudices literas impetrarunt, quae praeiudicare prioribus videbantur. Verum quoniam in posterioribus literis non fuit mentio facta priorum, nec in eis nomina continebantur ecclesiarum, quae in prioribus posita fuerant, sed indefinite dicebatur: super quibusdam ecclesiis: nos attendentes, malitiam et dolum nulli patrocinari debere, <i>et nolentes tantam illusionem impunitam relinquere discretioni vestrae per apostolica scripta praecipiendo</i> mandamus, quatenus, <i>quum exinde requisiti fueritis, partes ante vestram convocetis praesentiam, et</i> praedictam causam secundum formam priorum literarum, non obstantibus posterioribus, terminetis, expensas, quas propter hoc monachi fecisse noscuntur, eis a canonicis restitui facientes.
</p>
  
<P>
CAP. III.
</p>
  
<P>
Actore contumace testes recipi et sententia ferri debent, etiam lite non contestata, reo instante. Hoc dicit secundum communem intellectum.
</p>
  
<P>
Idem Exonensi et Vintoniensi Episcopis et Abbati Herfordensi.
</p>
  
<P>
Causam, quae inter <i>nobiles viros</i> F. et R. <i>de Ardenna quondam</i> filium Agathae de nativitate ipsius vertitur, vobis, fratres episcopi, et <i>venerabili fratri nostro</i> Londonensi episcopo <i>sub certa forma</i> commisimus terminandam. (<i>Et infra: cf. c. </i>17. <i>de off. iud. del. I. </i>29.) Ceterum, si adversarius suus legitime citatus ad praesentiam vestram accedere, vel iudicio vestro parere contempserit, aut etiam <i>si ita, sicut nobis proponitur</i>, se absentaverit <i>a multis retro diebus</i>, quum de Anglia recessisse dicatur, <i>nec in terra postea manifeste comparuisse, neque ad praesentiam vestram accesserit</i>, procuratorem eius, si quem <i>forte</i> reliquerit, <i>ad praesentiam vestram nihilominus</i> convocetis, qui sive <i>procurator</i> venerit sive non, aut si procuratorem non dimisit, denunciationibus [<i>omnibus</i>] ad domum eius missis, <i>secundum ordinem iuris causam audiatis attentius, et</i> receptis testibus alterius partis, <i>infra tres menses post harum literarum susceptionem</i> iuxta dictam formam <i>sublato appellationis obstaculo</i> ad proferendam sententiam procedatis, <i>ita quod ultra tres menses causam ipsam decidere minime differatis, nullis obstantibus literis, sive quae de restitutione possessionis R. de Ardenna facienda, sive quae de possessionis iudicio regi relinquendo fecerint mentionem, sive quibuslibet aliis, quae antea fuerint impetratae, aut si quas in posterum, non exposito tenore literarum istarum contigerit impetrari. Sane si intra praescriptum tempus nequiveritis vel nolueritis in eorum quae dicta sunt, exsecutione procedere, volumus quod commissio nostra debeat propter hoc exspirare</i>.
</p>
  
<P>
CAP. IV.
</p>
  
<P>
Si reus post litem contestatam est contumax, si alias liquet de causa, fertur diffinitiva sententia; si non liquet, actor in veram possessionem inducitur.
</p>
  
<P>
Urbanus III. de Novo loco et de Viger. Prioribus.
</p>
  
<P>
Prout nobis <i>vestris literis annotastis etc</i>. (<i>Et infra:</i>) Reum, quia contumaciter a praesentia vestra recesserat, iuratoriam coegistis exponere cautionem, quod coram vobis <i>per omnia</i> iuri pareret; quumque die praefixa vestro se conspectui praesentasset, praetextu advocati, quem non habebat, respondere solita malitia recusavit. Tandem actore instante respondit, quod quadraginta annis decimas, de quibus erat contentio, percepisset, variisque postmodum excusationibus utens in vocem appellationis prorupit, et contumaciter iuramento contempto recessit. Ideoque <i>vobis praecipiendo</i> mandamus, quatenus ad convincendam eius malitiam semel eum ad praesentiam vestram convocetis, et, si venerit, <i>audiatis quae fuerint proponenda, et appellatione cessante</i> finem imponatis negotio competentem. Quod si <i>vocatus</i> venire contempserit, <i>vos nihilominus</i> causam, utpote lite, quae ingeritur, contestata, diffinitiva sententia terminetis, vel praesenti saltem adiudicetis possessionem, servata duntaxat quaestione proprietatis absenti. <i>Super eo vero etc.</i> (<i>cf. c.</i> 4. <i>de paroch. III.</i> 29.)
</p>
  
<P>
CAP. V.
</p>
  
<P>
Qui fundata intentione actoris exceptionem peremptoriam obiicit, quam non probat in continenti, sed accipit inducias, si defecerit in probando, condemnatur in continenti, diffinitiva non exspectata, in expensis, ac solvere cogitur; quod si non potest, punietur in corpus secundum arbitrium iudicis. H. d. notab. iste text. secundum lecturam, quae placet Panorm.
</p>
  
<P>
Innocentius III.
</p>
  
<P>
Finem litibus cupientes imponi, ne partes ultra modum graventur laboribus et expensis, praesertim quum de beneficiis <i>vel officiis</i> ecclesiasticis litigatur, quae sine dispendio diu vacare non possunt, praesenti decreto statuimus, ut, postquam intentionem suam altera pars fundaverit, si reliqua forte voluerit legitimam exceptionem opponere, quam nolit aut nequeat in continenti probare, quia frequenter ad impediendum vel differendum processum exceptiones huiusmodi per excogitatam malitiam opponuntur, ad solvendas alteri parti moderatas expensas extunc in iudicio faciendas, cum acceptis induciis, si forsitan in probatione defecerit, condemnetur. Et si solvendo non fuerit, alias secundum arbitrium discreti iudicis puniatur, ut hoc saltem timore perterritus non facile quis in gravamen alterius falsas exceptiones opponat.
</p>
  
<P>
CAP. VI.
</p>
  
<P>
Citatus ad totam causam, certo termino ad comparendum assignato, tenetur comparere in termino, et dato impedimento in termino debet comparere quam citius potest post terminum; alias condemnabitur in expensis a tempore citationis emissae.
</p>
  
<P>
Idem Praenestino Episcopo apostolicae sedis Legato et Decano Brinensi.
</p>
  
<P>
Quum dilecti filii <i>magister S. Leodiensis et H. Laudunensis canonici</i> nuncii <i>dilecti filii H. dicti</i> Leodicensis electi pro eo <i>quondam</i> ad sedem apostolicam accessissent, <i>dilectus filius</i> [<i>L.</i>] archidiaconus et H. canonicus Leodicensis ecclesiae nomine suo et quorundam concanonicorum suorum, <i>L. archidiaconi, H. cantoris, L. praepositi sancti Petri et quorundam aliorum</i>, quorum literas <i>super eodem negotio nobis</i> exhibuere de rato, <i>ad nostram postmodum praesentiam venientes</i>, contra eundem electum quaedam crimina proponebant, per quae nitebantur eum ab electione <i>Leodiensis ecclesiae</i> repellere ut indignum. (<i>Et infra:</i>) Quamvis autem ex eo, quod idem electus a gravamine adversae partis appellaverit, et appellationem non fuerit <i>interpositam</i> per sufficientes procuratores, quum possit, illis prosequentibus, prosecutus, <i>his</i> non levis exorta esset suspicio contra eum, volentes tamen <i>in omnibus</i> iuris ordinem observare, ipsi <i>districte praecipiendo</i> mandamus, quatenus usque ad dominicam, qua cantatur: Ego sum pastor bonus, <i>transactam</i> per se vel per procuratorem sufficientem <i>sufficienter instructum, ne postmodum per dilationes vel occasiones quaslibet subterfugere videretur examen</i>, ad praesentiam nostram accederet, super praedictis omnibus responsurus; alioquin, quum assignaremus ei pro peremptorio terminum supradictum, sciret, quod, quantum de iure possemus, procederemus extunc in negotio memorato. Exspectantibus igitur adversariis <i>eius apud apostolicam sedem</i>, ipsum diu <i>etiam</i> ultra terminum duximus exspectandum; sed ipse <i>nec venit, nec sufficientem procuratorem</i> direxit, <i>sed</i> simplicem solummodo nuncium excusationis <i>eius</i> literas afferentem. Scribebat enim, quod <i>praedictum magistrum S.</i> nuncium <i>suum</i>, cui <i>nos</i>, quum a nobis recederet, iniunximus viva voce, ut citaret eundem, sero receperat; unde non poterat, tum propter termini brevitatem, tum propter viarum discrimina, nostro se conspectui praesentare. Sed contra hoc faciebat, quod, sicut excusatorem <i>ad nos</i> direxerat, sic dirigere potuerat responsalem, quum ei non fuisset iniunctum, ut ad causam in propria persona duntaxat veniret, sed vel ipse accederet, vel procuratorem idoneum destinaret. Praeterea quum mandatur alicui, ut ad certum terminum se iudici repraesentet, duo sub hac forma mandantur, ut ad iudicem veniat, et ad diem sibi praefixam accedat. Unde si venire non possit ad diem assignatum, tenetur nihilominus se iudici praesentare, <i>sicut ratio suggerit et legitima sanctio manifestat</i>. Si enim mandatur alicui, ut alii ad certum diem certam rem exsolvat, non ideo erit a mandato solutus, si solvere nequiverit die data; immo ad solutionem elapso etiam die solutioni praefixo tenetur. Quapropter quia dictus electus nec venerat, nec sufficientem miserat responsalem, ad diem sibi statutum vel post etiam diutius exspectatus, nec de vicino eius adventu spes erat, utpote qui per literas utcunque excusaverat moram suam, et calores aestivos et insidias sibi positas formidabat, eum <i>de consilio fratrum nostrorum</i> reputavimus contumacem, et ad legitimas et moderatas expensas, quas adversarii eius fecerant <i>a</i> tempore citationis emissae, quem extunc exspectare inceperant, ipsum curavimus condemnare, <i>quod de H. praeposito sancti Dionysii dicebatur interim ab aliquibus attentatum fricolum reputantes</i>.
</p>
  
<P>
CAP. VII.
</p>
  
<P>
Sententia in causa beneficiali non transit in rem iudicatam respectu superioris, quo minus possit de iuribus partium inquirere, maxime quando sententia fuit lata contra absentem, licet contumaciter et indefensum.
</p>
  
<P>
Idem Armachano et Caselensi Archiepiscopo.
</p>
  
<P>
Quum olim D. clericus Coelestino Papae praedecessori nostro, diversis praelatorum Hyberniae literis praesentatis, se assereret in episcopum Roscensem fuisse electum, nullusque appareret, qui aliquid contra eum proponeret: dictus praedecessor noster ei <i>per bonae memoriae A. Albanensem episcopum</i> munus fecit consecrationis impendi, <i>et ad suam eum remisit ecclesiam consecratum</i>. Postmodum <i>vero dilecti filii</i> F. et G. monachi ad eiusdem praedecessoris nostri praesentiam accedentes, uterque se asseruit a canonicis Roscensis ecclesiae fuisse electum, et <i>idem F.</i>, quod praedictus D. <i>ad eandem ecclesiam apud sedem apostolicam, quam</i> per falsas literas <i>circumvenerat</i>, fuerat consecratus, <i>exposuit</i>. Propter quod idem praedecessor noster causam <i>eorum</i> vobis, <i>fratres, Cassellensis et Laonensis episcopi</i>, sub ea forma commisit, ut de forma et processu electionis memorati D. sollicite quaereretis, et, si eum electum canonice fuisse constaret ipsum faceretis pacifica possessione gaudere; alioquin inter praedictos F. et G. audiretis causam, et cuius electionem canonicam et magis rationabiliter factam inveneritis, <i>ratione praevia</i>, alterius curaretis electioni praeferre, <i>ac tu, frater Cassellensis, alterum, quem rationabiliter duceres confirmandum, in episcopum consecrares. Verum, sicut ex literis vestris accepimus, quum dictae commissionis vobis fuissent literae praesentatae, iuxta tenorem earum primo de electione praedicti D. inquirere voluistis</i>, quumque a vobis dictus D. tertio citatus vestro se nollet conspectui praesentare, procedentes in causa, tam ex testimonio cleri et populi Roscensis ecclesiae, quam ex assertione <i>illustris</i> regis Coarcaiae et praelatorum <i>ipsius</i> provinciae, de praedicto F. electionem fuisse celebratam canonice didicistis, et eam <i>postmodum</i> curastis auctoritate apostolica confirmare, praesertim quum capitulum Roscensis ecclesiae dictum D. se non elegisse constanter assereret, nec de praedicti G. monachi electione aliquatenus cogitasse. Interim autem memoratus D. ad apostolicam sedem accedens, [<i>et</i>] <i>nullam penitus de commissione praedicta, vel etiam de praedictorum electionibus faciens mentionem,</i> [<i>nobis suggerere non expavit, quod quum ad Roscensem dioecesia cum praedictis praedecessoris nostri literis remearet, supradictus rex Corcaiae ipsi fecerat inhiberi, ne dioecesin vel ecclesiam Roscensem intraret, donec ei certam solveret vel saltem promitteret pecuniae quantitatem. Quum autem postmodum amici eius praeter ipsius conscientiam certa regi munera promisissent, ipse ad ecclesiam suam admissus, in ea per annum dimidium ministravit. Sed quum promissam ab amicis suis pecuniam noluisset exsolvere, rex ira commotus decano mandavit, ut ei reverentiam nullatenus exhiberet. Qui licet dicto D. iuramento teneretur adstrictus, quia tamen ab eo pro filio suo adhuc parvo archidiaconatum non potuit obtinere, quinta feria maioris hebdomadae oleum, quod benedici debuerat, furari praesumpsit; et quamvis propter hoc ab eo fuerit excommunicationis vinculo innodatus, nihilominus tamen tertia feria septimanae sequentis Roscensis ecclesiae libros surripuit, et ad regem contra ipsum se transferre minime dubitavit. Quorum duorum molestiis fatigatus, terram ipsius regis coactus exivit, propter quod a nobis ad venerabilem fratrem nostrum Fernensem episcopum et coniudices suos literas impetravit, qui memoratum regem diligentius inducerent et monerent, ut ipsum sine alicuius exactione pecuniae ad ecclesiam suam secure redire permitteret, et administrationem episcopatus tam in temporalibus quam spiritualibus exercere; alioquin eum excommunicationis vinculo innodarent, et terram eius subiicerent interdicto, neutram relaxaturi sententiam, donec super receptione ipsius mandatum apostolicum adimpleret; memoratum quoque decanum, si eis de praemissis constaret, ab officio beneficioque suspensum ad sedem apostolicam venire compellerent, et, donec resipisceret, excommunicatum facerent publice nunciari.</i>] <i>Praeterea</i> super quibusdam aliis gravaminibus et iniuriis contra dictum F. et quosdam alios literas impetravit, [<i>asserens eundem episcopum iura Roscensis ecclesiae detinere, ac eundem F. monachum in archidiaconum et clericos manus iniecisse temere violentas. Ceterum eodem D. a nobis cum huiusmodi literis recedente, fere post trium mensium spatium</i>] dictus F. <i>monachus ad sedem apostolicam accessit, et</i> postmodum ex parte vestra nobis literas praesentavit, quae qualiter a vobis in commissione praedicta processum fuerat continebant. <i>Cum fratribus igitur nostris habito super hoc diligenti tractatu, timentes, ne, sicut praedecessor noster per literas, quas idem D. ei praesentaverat, dicitur circumventus, nos etiam circumveniri contingeret per literas vestras, nobis ab eodem monacho praesentatas, </i>Volentes igitur adhuc misericorditer agere cum absente, ut [<i>et</i>] eius malitia [<i>fortius</i>] convicatur, dictum F. <i>monachum</i> ad vos <i>communiter</i> duximus remittendum, <i>fraternitati vestrae per apostolica scripta districtius praecipiendo</i> mandantes, quatenus <i>eo</i> non obstante, quod eiusdem F. fuit electio confirmata, saepe dictum D., si in Hibernia poterit inveniri, legitime citetis ad causam, et, facultate sibi defensionis indulta, <i>solum Deum habentes prae oculis</i> in causa ipsa canonice procedatis. Qui si inventus infra tres menses vestro se conspectui contempserit praesentare, ad consecrationem dicti F., omni occasione postposita procedatis. Si autem in Hibernia inventus non fuerit, indulto sibi unius anni spatio, ex quo ad nos, etsi non verbo, facto tamen intelligitur provocasse, arrepto itinere ad sedem apostolicam veniendi, dicto F. administrationem Roscensis ecclesiae in spiritualibus et temporalibus committatis, quo elapso eum non differatis in episcopum consecrare. [<i>Ne autem etc. Dat. Perusii XV. Kal. Oct.</i> 1198.]
</p>
  
<P>
CAP. VIII.
</p>
  
<P>
Si proceditur per viam inquisitionis contra absentem contumaciter, etiam lite non contestata testes recipi possunt, et sententia diffinitiva ferri, etiam per viam depositionis, si hoc meretur delictum.
</p>
  
<P>
Idem.
</p>
  
<P>
Veritatis est verbum organo dominicae vocis emissum, <i>quod arbor, quae terram inutiliter occupat, digne excidi, et in ignem mitti censetur, ut terra, quae sub nociva occupatione inutilis arboris sterilis habetur, per novam plantationem ad fructificandum culturam recipiat congruentem. Huic nimirum arbori H. quondam Curiensis episcopus non immerito comparatur, qui Curiensem ecclesiam usque modo per violentiam detinuit, et, </i>Sicut <i>dilecti filii</i> canonici Curienses <i>V. S. et R. et Be. Ro. plebanus S. Georgii ex parte vestra</i> in nostro auditorio retulerunt, <i>quod praedictus</i> H. Curiensis episcopus ecclesiam suam non solum dilapidando depressit, sicut publica praedicabat infamia, sed homicidio, incestu aliisque criminibus polluit. <i>Nos autem, utpote quibus haec imminent corrigenda, quum ipsi canonici vestri bono zelo, ut arbitramur, inducti praedictum episcopum accusare, </i>[<i>et,</i>] <i>intuentes enormitates eiusdem, ad aures nostras deferre curarunt, timendo, ne, sicut in decreto Gelasii continetur, apostolicam offensam incurrerent, si huiusmodi excessus auditui catholicae ecclesiae supprimendos putarent</i>, super his commisimus primo causam <i>venerabili fratri nostro</i> Tridonensi episcopo, et <i>dilectis filiis</i> abbati Montis sanctae Mariae et praeposito de Insula, secundo quoque <i>venerabili fratri nostro</i> Brixiensi episcopo, et ipsis <i>iterum</i> abbati et praeposito. etc. Verum quum episcopus ipse priorum iudicum praesentiam adire per contumaciam contempsisset <i>etc.</i>, auctoritate nostra fuit per ipsos <i>primos</i> iudices ab officio beneficioque suspensus. (<i>Et cet.:</i>) Tandem vero coram iudicibus canonica citatione vocatus, praesentiam suam difficulter exhibuit; sed frivolam tunc excusationem malitia concepta praetendens, experiri cum canonicis in iure neglexit. Qua de causa nos de consilio fratrum nostrorum suspendentes episcopum ipsum, vel potius suspensionem a iudicibus factam auctoritate apostolica confirmantes, tertio super his <i>venerabili fratri nostro</i> Cumano episcopo et <i>dilecto filio</i> abbati sancti A. causam ad superandam malitiam ipsius episcopi commisimus audiendam, qui partibus citatis, <i>adhibitis secum viris prudentibus et honestis</i>, quum nec per se, nec per responsalem idoneum comparuerit, in eundem <i>episcopum</i> propter inobedientiam excommunicationis sententiam protulerunt, testes ex parte vestra, quemadmodum in mandatis a nobis acceperant, admittentes, scilicet abbates, priores, praepositos et alios religiosos viros, per quos quemlibet articulum criminum praedictorum constat fuisse probatum. (<i>Et infra:</i>) Nos igitur videntes, ordinem iudiciarium in hoc facto fuisse servatum, considerato praeterea, quod post sententias in se datas celebrare praesumpserit, quum multi praelati ecclesiarum contra eundem episcopum scripserint, nec unus pro eo defendendo vel aliquatenus excusando, in nomine Domini cum Apostolo omnem inobedientiam ulcisci volentes, licet absentes corpore, praesentes tamen spiritu, iuxta verbum eiusdem Apostoli tulimus sententiam perpetuae depositionis in ipsum, et eum tam a pontificali quam ab omni officio sacerdotali privantes, sine spe restitutionis aliqua duximus condemnandum, ea nihilominus in irritum revocantes, quaecunque post inhibitionem apostolicae sedis seu factam suspensionem et excommunicationem de rebus ecclesiae alienare praesumpsit.
</p>
  
<P>
CAP. IX.
</p>
  
<P>
Actor non admissus in possessionem sibi decretam per iudicem causa rei servandae, vel ab ea expulsus, per lapsum anni verus efficitur possessor.
</p>
  
<P>
Idem in concilio generali.
</p>
  
<P>
Contingit interdum, quod, quum actori ob contumaciam adversae partis adiudicatur causa rei servandae possessio, propter rei potentiam sive dolum actor infra annum rem custodiendam nancisci non potest, vel acquisitam amittit, et sic, quum secundum multorum assertionem verus non efficeretur post lapsum anni possessor, reportet commodum de malitia sua reus. Ne igitur contumax melioris quam obediens conditionis exsistat, de canonica aequitate sancimus, ut in casu praemisso actor verus constituatur elapso anno possessor. [<i>Ad hoc etc.</i> (<i>cf. c.</i> 8. <i>de arb. I.</i> 43.)]
</p>
  
<P>
CAP. X.
</p>
  
<P>
Si reus non invenitur, sufficit publice citationem ad ecclesiam suam proponi.
</p>
  
<P>
Gregorius IX. Archiepiscopo Burdegalensi.
</p>
  
<P>
Venerabilis frater noster (<i>Et infra:</i>) Volentes finem imponi litibus, ne immortales exsistant, mandamus, quatenus ad initium proxime venturae Quadragesimae, quod tibi peremptorium terminum duximus assignandum, super iure primatiae, quod Bituricensis archiepiscopus in te ac in provincia tua se habere proponit, per te vel per procuratorem idoneum sufficienter instructum ad litem contestandam et ad alia omnia negotia peragenda, quae necessaria decisioni negotii videbuntur, nostro te conspectui repraesentes. Nos vero nihilominus archidiacono Transuigensi et magistro M. canonico Turonensi dedimus in mandatis, ut et ipsi ad eundem terminum auctoritate nostra iuxta praemissam formam te peremptorie citare procurent, et, si non poteris inveniri, faciant, ut citationis edictum per ipsos vel alios apud ecclesiam tuam publice proponatur.
</p>
  
<P>
<B>TITULUS XV. DE EO, QUI MITTITUR IN POSSESSIONEM CAUSA REI SERVANDAE.</B>
</p>
  
<P>
CAP. I.
</p>
  
<P>
Missus in possessionem ex primo decreto in reali, per lapsum anni veram et incommutabilem illius rei possessionem acquirit, licet passus missionem habuerit infra annum voluntatem cautionem praestandi, quam tamen non deduxit ad effectum suo defectu. Hoc dicit secundum verum intellectum.
</p>
  
<P>
Alexander III. Priori et Fratribus de Guiseburch.
</p>
  
<P>
Constitutis in praesentia nostra <i>dilecto filio nostro</i> R. canonico vestro, et responsalibus <i>dilecti filii nostri G.</i> praepositi de Beril. super possessione ecclesiae de Lamento, in quam <i>de mandato et auctoritate nostra per iudices delegatos, videlicet Exoniensem episcopum et priorem de Chinelwi</i>, causa rei servandae fueratis inducti, hinc inde fuit coram nobis aliquamdiu disputatum. Tandem <i>vero post rationes et allegationes utrinque productas</i> ex utriusque partis assertione tenuimus, quod licet causa rei servandae tantum in eiusdem ecclesiae possessionem inducti fueritis, infra annum tamen altera pars <i>super eadem causa vobiscum</i> standi iuri non praestitit cautionem: licet voluntatem <i>ipsam cautionem</i> praestandi habuerit, et vos eam parati recipere fuissetis. Inde <i>est, quod nos de communi fratrum nostrorum consilio auctoritate apostolica</i> decernimus, ut <i>vos</i> amodo possessionem praescriptae ecclesiae, salvo iure, quod idem praepositus in petenda ecclesia habere dignoscitur, <i>libere et</i> absque contradictione qualibet habeatis, <i>nec praefatus praepositus super eadem possessione vos audeat aliquatenus de cetero vexationibus fatigare</i>. Ut autem nostrae diffinitionis sententia <i>futuris temporibus</i> inviolabiliter observetur, eam apostolico duximus patrocinio roborandam, <i>statuentes, ut nulli omnino hominum liceat hanc paginam nostrae diffinitionis infringere. Si quis autem hoc attentare praesumpserit, indignationem omnipotentis Dei et Apostolorum Petri et Pauli se asserit incursurum</i>.
</p>
  
<P>
CAP. II.
</p>
  
<P>
Tempus annale non currit missionem passo, si infra illud cautionem iudicibus vel alteri eorum aliis absentibus obtulit, licet per eos seu per eum recepta non fuerit. Et est casus notabilis secundum hunc intellectum.
</p>
  
<P>
Clemens III. Episcopo et Archidiacono Eboracensibus.
</p>
  
<P>
Quum, sicut accepimus, inter <i>dilectum filium</i> P. subdecanum <i>Baiocensem</i> et <i>dilectas in Christo filias</i>, abbatissam et conventum sanctae Trinitatis <i>de Cadomo</i> super ecclesia de Capit. quaestio verteretur, de Thaurino et de Corinth. abbates, ac archidiaconus Chima. a sede apostolica delegati, moniales ipsas rei servandae causa in possessionem rei petitae miserunt, <i>quod in personas contumacium iuris videtur constitutio decrevisse</i>. Unde, quum hoc ad subdecani notitiam pervenisset, ad archidiaconum praedictum accessit, et offerens ei sistendi iudicio cautionem, quoniam abbas de Corinth. profectus erat in Angliam, et abbas Thaurinensis viam fuerat universae carnis ingressus, possessionem infra annum sibi <i>iuris ordine</i> resignari cum instantia postulavit, sed non potuit obtinere. <i>Processu vero temporis moniales, quas diximus, ad venerabilem fratrem nostrum W. Rothomagensem archiepiscopum et dilectos filios abbatem S. Catharinae et I. de Veteri Ponte archidiaconum Rothomagensem literas alias impetrarum, quorum iudicium ideo subdecanus, sicut asserunt, subire recusat, quod praedictum archiepiscopum habet certa ratione suspectum, et metuit, ne coniudices ad partem quamlibet eius auctoritate de facili trahantur. Quia vero nemo invitus suspectorum iudicum compellitur iudicio subiacere</i>, Discretioni vestrae <i>per apostolica scripta</i> mandamus, quatenus, <i>si certam suspicionis causam contra archiepiscopum ostenderit subdecanus, audiatis negotium, et appellatione remota mediante iustitia terminetis, in primis tamen</i>, si, ita est sistendi iudicio ab eo cautione recepta, ei possessionem restitui faciatis. Nec obstare volumus, quod annus elapsus esse proponitur, si per eum non steterit, quo minus infra annum et possessionem receperit, et dederit cautionem. <i>Si quid autem per praedictas literas, ex quo suspectos iudices recusavit, adversus eum super hoc noveritis contra iustitiam innovatum, in statum debitum reducatis, in his omnibus sine appellationis obstaculo processuri</i>.
</p>
  
<P>
CAP. III.
</p>
  
<P>
Si passus missionem, repetens possessionem, allegat se contumacem non fuisse, restituitur in pristinum statum praestita cautione, et dilata condemnatione expensarum, quam evitat, si postea constiterit, eum non fuisse contumacem.
</p>
  
<P>
Innocentius III. Urbinati et Senagolensi Episcopis.
</p>
  
<P>
Quum venissent ad apostolicam sedem <i>dilecti filii</i> abbas sancti Angeli <i>pro monasterio suo</i>, et <i>nobilis vir</i> P. Gal. <i>miles pro se, patre et uxore suis</i>, idem P. proposuit <i>coram nobis</i>, quod, <i>quum</i> praedictus abbas eum super quadam possessione coram <i>dilecto filio nostro</i> Ioanne <i>tit. S. Priscae presbytero cardinali, tunc</i> apostolicae sedis legato <i>in Marchia</i> traxit in causam, <i>quod ei secundum bonam terrae consuetudinem responderet, coram eodem asseruit cardinali</i>. Verum legatus ipse causam <i>ipsorum</i> commisit iudicibus secundum ius et bonam terrae <i>illius</i> consuetudinem terminandam. Qui quum secundum ius tantum, <i>et non huiusmodi consuetudinem</i> vellent <i>in causa</i> procedere, praefatus P. <i>ab eis, tanquam qui formam mandati volebant excedere, ad</i> nostram audientiam appellavit; sed iudices nihilominus partem adversam in possessionem rerum petitarum inducendam causa custodiae decreverunt ita, quod, si <i>miles ipse</i> usque ad annum et diem praestaret sistendi iudicio cautionem, et parti alteri triginta libras restitueret pro expensis, <i>et</i> reciperet possessionem eandem. Quumque <i>postmodum dilectus filius noster</i> G. <i>tit. S. Mariae trans Tiberim presbyter cardinalis</i> sedis apostolicae legatus infra annum fuisset terram illam ingressus, ipse cautionem standi iuri obtulit coram eo, et possessionem sibi restitui postulavit. <i>Sed idem legatus praedictum abbatem citavit ad causam, cui postmodum</i> paratus <i>idem miles</i> expensas restituere factas in lite, quae sex librarum summam, sicut asserit, non excedunt; sed abbas triginta librarum sibi restitui petiit quantitatem. (<i>Et infra:</i>) Nos igitur, <i>quum saepe dictus miles possessionem sibi restitui peteret, abbas vero ex secundo decreto verum possessorem se constitui postularet, intelligentes, abbatem ipsum esse confessum in iure, quod saepe dictus miles infra legitimum tempus cardinalem interpellasset eundem, immo etiam infra annum coram eodem cardinali cautionem obtulit standi iuri, et cardinalis ad eum infra annum suas literas destinavit, licet ad longiorem terminum citaretur</i>, ipsum P. cautione praestita in possessionem credimus reducendum, hoc etiam decernentes, ut, si consuetudinem <i>illam</i>, quam <i>miles</i> allegat, laudabilem esse constiterit, quia ex hoc sequitur, eum rationabiliter appellasse, ad restituendas expensas nullatenus compellatur. Alioquin, <i>quodsi consuetudinem illam inveneritis reprobandam</i>, quum ex hoc appareat, eum frustratorie appellasse, ad restitutionem cogatur expensarum illarum, quas abbatem constiterit propter hoc necessarias in lite fecisse.
</p>
  
<P>
CAP. IV.
</p>
  
<P>
Contra absentem, qui non dimisit procuratorem, facta citatione domi, nullo defendente, fit missio. H. d. supplendo ad literam maxime, ut dicitur in gloss. Et est verus et notabilis intellectus.
</p>
  
<P>
Gregorius IX.
</p>
  
<P>
Si adversarius tuus post citationis edictum, ad remota loca se transferens, procuratorem legitimum non dimisit, et denunciatione publice facta domi non apparet qui defendat eundem, iure petere potes, ut in possessionem earum terrarum, de quibus quaestio vertitur, causa custodiae inducaris.
</p>
  
<P>
<B>TITULUS XVI. UT LITE PENDENTE NIHIL INNOVETUR.</B>
</p>
  
<P>
CAP. I.
</p>
  
<P>
Privilegium etiam a principe impetratum, per quod privatur quis sine causae cognitione, lite pendente, usu possessionis, tanquam surreptitium non valet, seu tanquam rationi obvium est revocandum.
</p>
  
<P>
Alexander III. Eboracensi Archiepiscopo.
</p>
  
<P>
A memoria, nostra non excidit, <i>qualiter in primo anno nostrae promotionis transscriptum literarum felicis memoriae praedecessoris nostri Honorii Papae nobis feceris praesentari, in quo continebatur, antecessoribus tuis apostolica benignitate esse indultum, ut tam eis, quam successoribus suis liberum esset per totam Angliam ante se crucem deferre. Nos vero antecessoris nostri vestigiis inhaerentes, tibi sub scripti nostri munimine confirmavimus quod antecessoribus tuis fuerat a praedecessore nostro clementer indultum. Postmodum vero sanctae et venerandae memoriae T. quondam Cantuariensis archiepiscopus existimans hoc in depressionem iuris et suae dignitatis redundare, exinde coepit quaestionem movere. Et propter hoc ad sedem apostolicam appellavit, affirmans, si bene meminimus, quod tibi et praedecessoribus tuis id nullatenus licuisset. Sicque factum est, quod nos tibi per scripta nostra prohibuerimus, ne in provincia Cantuariensis ecclesiae, donec de ipsa causa cognosceretur, ante te crucem deferre aliqua ratione auderes. Quia ergo per dilectos filios nostros I. et A. clericos tuos gravem coram nobis querimoniam deposuisti, asserens, quod te de possessione huius rei, quam tu et antecessores tui habuistis, ante cognitionem iudicii spoliassemus, volentes nos tibi tanquam venerabili fratri nostro deferre, et iura tua integra </i>[<i>et</i>] <i>illibata servare, praesentibus literis</i> Statuimus, ut literae prohibitionis nostrae, quas ad petitionem archiepiscopi Cantuariensis tuae fraternitati direximus, nullum tibi praeiudicium faciant, quo minus tibi et successoribus tuis liberum sit, quemadmodum vobis est beneficio privilegiorum apostolicae sedis indultum, et tu et praedecessores tui <i>id</i> consuevistis facere, ante vos per totam Angliam deferre crucem, quousque diffinitiva sententia decernatur, an ecclesia tua de iure hoc debeat habere.
</p>
  
<P>
CAP. II.
</p>
  
<P>
Accusatus de adulterio ad separationem tori non debet lite pendente privari possessione coniugali.
</p>
  
<P>
Clemens III.
</p>
  
<P>
Laudabilem (<i>Et infra:</i> [<i>cf. Comp. II. c. </i>3. <i>de cogn. spir. IV.</i> 6.]) Quaeris <i>iterum</i>, quando matrimonium accusare contingit, an statim sit carnale commercium suspendendum, <i>aut quamdiu dissimulari possit vel potius sustineri</i>. Ad quod breviter respondemus, quod, <i>quum Alexander II. aperte prohibeat, ne ab invicem, donec causae iustae fiat examinatio, separentur, et Symmachi Papae contineat institutum, ut praelatus aliquis accusatus, antequam ea, quae obiiciuntur, luce clarescant, relinqui non debeat a subiectis, in praesenti articulo</i>, coniugum alteruter accusatus ante probatam accusationem iure, quod habet in altero, privari non potest. [<i>Insuper etc.</i> (<i>cf. c. </i>4. <i>qui matr. acc. poss. IV.</i> 18.)]
</p>
  
<P>
CAP. III.
</p>
  
<P>
Qui rem litigiosam alienavit ita, quod rehaberi non potest, debet aequivalentem substituere in locum illius, quam alienare non poterit. H. d. cum sequ.
</p>
  
<P>
Innocentius III. Abbati et Conventui sancti Silvestri.
</p>
  
<P>
Ecclesia sanctae Mariae in Via lata contra Ioannem de Ateia, qui quasdam possessiones ipsius dicebatur contra iustitiam detinere, movit <i>tempore B. Carosomi dicti senatoris</i> sub L. iudice quaestionem (<i>Et infra:</i> [<i>cf. c.</i> 10. <i>de constit. I.</i> 2.]) Prohibemus, ne possessiones, quae successerunt in locum et ius illarum, quas ab Ioanne de Ateia ecclesia sanctae Mariae petierat, in monasterium vestrum ab eodem Ioanne lite pendente translatas alienare interim praesumatis, ut, si ecclesia sanctae Mariae <i>vel</i> de vitio litigiosi contractus vel de proprietate <i>forsitan</i> voluerit experiri, ne, si obtinuerit in iudicio, in vanum laboret, monasterio vestro minime possidente, sit quod evincere valeat et habere. [<i>Dat. Lat. V. Kal. Dec. </i>1199.]
</p>
  
<P>
CAP. IV.
</p>
  
<P>
Idem dicit, quod in praecedenti.
</p>
  
<P>
Idem.
</p>
  
<P>
Ecclesia sanctae Mariae (<i>Et infra:</i> [<i>cf. c.</i> 10. <i>de constit. I.</i> 2.]) Possessionem, qua fuerat praetermisso iuris ordine praedicta ecclesia spoliata, sibi restitui postulabat (<i>Et infra:</i>) Nos quicquid ab aliis factum fuit, postquam praedecessor noster ad curiam suam idem negotium revocavit, irritum decernimus et inane (<i>Et infra:</i>) Verum quoniam praefatam possessionem post restitutionem vobis factam ab Ioanne de Ateia alii locationis titulo assignastis, neque restituere poteratis ecclesiae spoliatae, loco ipsius tantundem possessionum aequivalentium ad arbitrium bonorum virorum ipsi ecclesiae fecimus assignari, quas, quoniam alii fuerant pignori obligatae, per vos liberari fecimus a creditoribus, qui nobis instrumentum pignoris <i>postea</i> resignaverunt. [<i>Et quia etc.</i> (<i>cf. c.</i> 10. <i>de constit. I.</i> 2.) <i>Dat. Lat. V. Kal. Dec.</i> 1199.]
</p>
  
<P>
CAP. V.
</p>
  
<P>
Lis decidenda est secundum iura exsistentia tempore controversiae, non autem secundum privilegium impetratum lite pendente; nisi de litis pendentia mentionem faciat.
</p>
  
<P>
Honorius III. Cancellario, Cantori et A. Canonico Parisiensibus.
</p>
  
<P>
Dilectus filius magister A. persona ecclesiae de Bassevilla exposuit coram nobis, quod, quum inter praedecessorem suum ex parte una, et priorem ac monachos de Bassevilla <i>Carnotensis dioecesis</i> ex altera super decimis novalium infra fines parochiae suae consistentium quaestio emersisset, ea pendente coram iudicibus <i>a sede apostolica</i> delegatis, abbas et conventus <i>sancti Martini</i> maioris monasterii Turonensis, quibus subsunt prior et monachi supradicti, pro se ac membris suis obtinuerunt a sede apostolica indulgentiam super perceptione huiusmodi decimarum, cuius praetextu iam dicti prior et monachi supradictas decimas sibi vendicare contendunt, licet in indulgentia <i>ipsa</i> de <i>supra</i> dicta quaestione facta mentio non fuisset. Ideoque <i>discretioni vestrae</i> mandamus, quatenus <i>auctoritate nostra</i> eisdem iudicibus, <i>quibus commissa fuit ipsa quaestio</i>, iniungatis, ut indulgentia non obstante praedicta in negotio ipso procedant iuxta traditam sibi formam.
</p>
  
<P>
<B>TITULUS XVII. DE SEQUESTRATIONE POSSESSIONUM ET FRUCTUUM.</B>
</p>
  
<P>
CAP. I.
</p>
  
<P>
Res, in quam facta est missio, non debet sequestrari, etiam si missus inde fuerit violenter eiectus. Vel notabilius sic: Sequestrum factum loco missionis propter scandalum evitandum revocari debet, oblata cautione et restitutis expensis.
</p>
  
<P>
Innocentius III. Mediolanensi Archiepiscopo.
</p>
  
<P>
Ad hoc unxit nos Deus [<i>oleo laetitiae prae consortibus nostris, ut diligamus iustitiam et odiamus iniquitatem, quod tunc laudabiliter adimplemus, quum via regia incedentes non declinamus ad dexteram, neque ad sinistram aliquatenus deviamus, sed iuste quod iustum est persequentes, nec pauperis personam attendimus, nec honoramus vultum potentis, quia non est personarum acceptio apud Dominum; dum etiam merita subtili examinatione discutimus, et precum attendimus qualitatem, ut cuilibet reddamus ius suum, et preces, quae rationi non consonant, rationabiliter repellamus.</i>] <i>Veniens siquidem ad apostolicam sedem</i> Abbas de Regula nobis [<i>et fratribus nostris</i>] exposuit, quod quum M. [<i>quondam Mediolanensis archiepiscopus</i>] praedecessor tuus super causa, quae inter ipsum et monasterium suum <i>diutius</i> fuerat agitata, <i>post multas commissiones tandem</i> obtinuisset [<i>venerabili fratri nostro</i>] Veronensi episcopo [<i>Romanae ecclesiae cardinali</i>] literas destinari, et ipse [<i>iudex delegatus partibus in sua praesentia constitutis</i>] super iudicio possessorio partim pro monasterio, partim pro archiepiscopo sententiam protulisset, procuratore ipsius monasterii quaestionem de proprietate postmodum intentare volente, [<i>pars archiepiscopi dilationes et inducias saepius postulavit. Quumque saepenumero idem archiepiscopus praefato Veronensi per literas direxisset, quod ipsius iudicium nullatenus declinaret, utraque parte apud Novariam coram nuncio ipsius episcopi, qui ad hoc missus fuerat, exsistente,</i>] archiepiscopus iurisdictionem episcopi opposuit exspirasse, asserens, causam possessionis tantum, et non proprietatis fuisse commissam, et quia super possessione pronunciaverat, semel functus officio suo, super quaestione proprietatis deinceps cognoscere non valebat. [<i>Et his allegatis, praedictus archiepiscopus appellavit.</i>] <i>Ad haec pars monasterii contra proposuit, quod causa, quae inter archiepiscopum et monasterium vertebatur, fuerat memorato episcopo absolute et indistincte commissa, et sic continentiam causae dividi non debere dicebat. </i>[<i>Adiecit etiam, quod, quum archiepiscopus toties postulaverit dilationem et locum a iudice, in quo ante illum super illa proprietatis quaestione respondere deberet, eum postea recusare nequivit, vel aliquatenus appellare; praesertim quia absente parte adversa, sicut est praelibatum, ipsemet eundem iudicem postulaverat, et in rescripto apostolico fecerat appellationis remedium inhiberi.</i>] Sed iudex actorem in possessionem, quae fuerat per ipsum [<i>episcopum eidem</i>] archiepiscopo adiudicata, [<i>usus consilio virorum prudentum</i>] propter eiusdem contumaciam mitti decrevit, a qua tamen archiepiscopus violenter monasterium eiecit. <i>Quumque</i> [<i>dilectus filius G. tunc prior, nunc vero abbas eiusdem monasterii, et G. nuncius adversae partis</i>] <i>propter hoc ad sedem apostolicam accessissent, bonae memoriae</i> Coelestinus Papa praedecessor noster, <i>supra dictis omnibus per</i> [<i>dilectos filios nostros Hug. tit.</i>] <i>sancti Martini presbyterum et sanctae Mariae in Aquiro diaconum cardinales, quos eis auditores concesserat, plenius intellectis, per</i> [<i>bonae memoriae</i>] <i>Al. tunc Albanensem episcopum</i> sic suum interpretatus fuit rescriptum, quod tam causa possessionis quam proprietatis fuerat iudici delegata, quum absolute et indistincte commissa fuerit, et eius continentia dividi non deberet, [<i>et quod idem iudex ob dictas rationes ab archiepiscopo non potuisset etiam per appellationis obstaculum recusari.</i>] <i>Volens igitur idem praedecessor noster archiepiscopo et abbati sine iustitiae laesione deferre</i>, Praelibatam quoque possessionem <i>apud venerabilem fratrem nostrum Vercellensem et bonae memoriae Novariensem episcopos</i> pro suo arbitrio sequestrari praecepit, iniungens [<i>venerabili fratri nostro</i>] Reginensi et [<i>felicis recordationis tunc</i>] Mutinensi episcopis, ut [<i>partes ad suam praesentiam convocarent et nullius contradictione vel appellatione tam super principali quam super incidenti obstante</i>] de causa possessionis et proprietatis <i>infra duos menses</i> plenius cognoscentes, eam debito fine deciderent, et possessionem ei parti postmodum resignarent, quae obtineret de proprietate triumphum. [<i>Quumque literae ipsae ad dictos Mutinensem et Reginensem episcopos pervenissent, partibus in ipsorum praesentia constitutis, procurator archiepiscopi cautionem obtulit, ut contumaciam, si qua praecesserat, expurgaret; quam procurator monasterii recipere noluit, nisi possessionis sequestratione praemissa, et salvo iure, quod ei ex commissione huiusmodi competebat, ut a se tanquam a possessore peteret in iudicio. Quumque procuratur archiepiscopi e contrario responderet, quod ab eo peti velut a possessore deberet, disceptatione protracta in longum terminus exspiravit, infra quem episcopi memorati de proprietate cognoscere debuissent. Ceterum nuncius monasterii iterum ad ecclesiam Romanam accedens, per archiepiscopum stetisse asseruit, quod nec possessio sequestrata fuerat, nec super proprietate processum in causa. Propter quod dictus praedecessor noster venerabili fratri nostro Bobiensi episcopo per apostolica scripta mandavit, ut, possessione cum fructibus perceptis ex ipsa monasterio restituta, audirent postmodum si quid haberent partes inter se invicem quaestionis. Qui quum abbatem iuxta tenorem mandati apostolici in possessionem, quam Veronensis adiudicaverat, per suum nuncium mandasset induci, Hugo de Camerario ipsum abbatem ex ea violenter eiecit, qui cum suis complicibus tam nuncium episcopi, quam abbatem et monachos armata manu fugavit, et navi, cuius vehiculo illuc accesserant, igne combusta, cellas monasterii depraedatus, conversis pluribus verberatis, domos extra claustri ambitum constitutas cum quibusdam animalibus et quodam homine non erubuit concremare. Quod postquam ad eiusdem praedecessoris nostri audientiam nuncio ipsius abbatis referente pervenit, venerabili fratri nostro Ferrariensi episcopo districte praecipiendo mandavit, quatenus partibus convocatis, et possessione cum fructibus a tempore sententiae per dictum Veronensem prolatae perceptis ex ipsa monasterio restituta, de proprietate cognosceret, et, eo in adiudicata sibi possessione indemni servato, quod iustum esset statueret, et faceret auctoritate apostolica sublato appellationis obstaculo firmiter observari; eos autem, qui se apostolicis mandatis opponerent, vel monasterium super possessione alterius molestarent, per sententiam excommunicationis appellatione remota compesceret, et dictum Hugonem et eius complices, donec monasterio de ablatis omnibus et illatis iniuriis satisfacerent competenter, et cum literis eius apostolico se conspectui praesentarent, nunciaret excommunicatos, et faceret ab omnibus evitari, nisi tu, frater archiepiscope, hanc in ipsos districtionem, prout tibi mandatum fuerat, exerceres. Dictus vero Ferrariensis, receptis super hoc literis apostolicae sedis, sicut ex literis eius accepimus, admonitione praemissa in Hugonem de Camerario et complices eius; te infra statutum terminum eum excommunicare nolente, excommunicationis sententiam promulgavit, et, quum tu legitime citatus ab ipso nec accederes, nec sufficientem mitteres responsalem, sed absentiam tuam verbis et literis excusares, salva quaestione proprietatis possessionem monasterio restituendam pronunciavit; et, quum abbatem in eam per nuncium suum fecisset induci, idem abbas ab ea deiectus fuit te, frater archiepiscope, Hugone de Camerario et dilectis filiis consulibus Mediolanensibus mandantibus per violentiam armatorum. Propter quod idem abbas postulabat a nobis, ut sententiam restitutionis toties latam pro eo deberemus auctoritate apostolica confirmare, et possessione sibi cum fructibus restituta faceremus eum absque molestatione gaudere. Verum dilectus filius Passaguerra procurator tuus et socii eius petitionem abbatis non esse admittendam ea praesertim ratione dicebant, quod abbas ipse in literis, quas ad Bobiensem et Ferrariensem episcopos a sede apostolica impetravit, veritatem suppresserat et expresserat falsitatem. Suggesserat enim, Veronensem episcopum salva quaestione proprietatis super possessione promulgasse sententiam, quum non nisi causa rei servandae abbatem decrevisset in possessionem induci. Tacuit etiam veritatem, quum de satisdatione coram dictis Reginensi et Mutinensi episcopis oblata per archiepiscopum nullam fecit apud sedem apostolicam mentionem.</i>] <i>Nos igitur </i>[<i>habito super his et aliis, quaecunque fuerunt hinc inde proposita, cum fratribus nostris archiepiscopis et episcopis apud sedem apostolicam constitutis consilio maturo, intelligentes, quod dictus Veronensis abbatem in possessionem causa rei servandae solummodo decrevisset induci, sicut erat consentaneum rationi, utpote coram quo super proprietate lis non fuerat contestata, et quod per eundem M. quondam archiepiscopum non stetisset, quin satisdationem infra annum oblatam praestiterit, et contumaciam, si qua praecesserat, expurgavit, attendentes etiam, abbatem ipsum per suppressionem veritatis et falsitatis expressionem literas ad Bobiensem et Ferrariensem episcopos impetrasse, non sententiantes, quia lis coram nobis contestata non fuit, sed respondentes abbati, petitionem eius iuxta formam praescriptam non esse admittendam respondimus, et ipsum scriptis carere mandavimus, quae per mendacium impetravit;</i>] In eum statum continentiam causae reducimus, in quo fuerat, quum praedictus praedecessor noster causam proprietatis et possessionis Reginensi et Mutinensi episcopis commisit, mandato sequestrationis penitus revocato. [<i>Sententiam tamen excommunicationis in Hugonem de Camerario et complices eius prolatam volumus et mandamus usque ad satisfactionem condignam inviolabiliter observari.</i>] Ne autem monasterio videamur in suo iure deesse, moderatas expensas, ex quo episcopus Veronensis ipsum in possessionem induci decrevit usque ad satisfactionis tempus oblatae propter hoc factas, sibi restituendas esse censemus, et a te sufficientem praeberi standi iudicio cautionem. [<i>Sententiam autem etc. Dat. Lat. VI. Non. Mart.</i> 1198.]
</p>
  
<P>
CAP. II.
</p>
  
<P>
Si missus in possessionem causa custodiae fructus dissipat, dissipati revocantur, et cum aliis sequestrantur.
</p>
  
<P>
Honorius III. Priori Deben. et Decano de Calin.
</p>
  
<P>
Dilectus filius R. rector ecclesiae de Bethusia sua nobis petitione monstravit, quod, quum inter ipsum ex parte una, et abbatem, et conventum de Cisteria <i>Londoniensis dioecesis</i> ex altera super eadem ecclesia coram abbate de Sibiton. et eius collegis <i>ex delegatione apostolica</i> quaestio verteretur, et iudices ipsi, <i>prout erant plus debito parti alteri favorabiles, post appellationem ab eodem R. legitime interpositam</i> praedictos abbatem et conventum in possessionem ipsius ecclesiae causa custodiae induxerunt, qui fructus <i>ipsius ecclesiae</i> medio tempore perceptos pro suae distrahunt libito voluntatis <i>in eius praeiudicium et gravamen</i>. Quocirca <i>discretioni vestrae</i> mandamus, quatenus, si est ita, facientes <i>usque ad decisionem negotii</i> fructus sequestrari praedictos, si quid <i>interim</i> de ipsis per eos distractum inveneritis, in statum pristinum revocetis, <i>contradictiones per censuras ecclesiasticas compescentes</i>.
</p>
  
<P>
CAP. III.
</p>
  
<P>
Si reus possessor appellat a sententia contra eum lata, licite rei petitae fructus sequestrantur, si dissipantur ab eo.
</p>
  
<P>
Gregorius IX.
</p>
  
<P>
Ab eo, qui a sententia provocavit, fructus possessionis, si dissipentur ab ipso, possunt lite pendente rationabiliter sequestrari.
</p>
  
<P>
<B>TITULUS XVIII. DE CONFESSIS.</B>
</p>
  
<P>
CAP. I.
</p>
  
<P>
Ad solum dictum confitentis crimen proprium non est alteri infligenda poena aliqua; infamato tamen est indicenda purgatio.
</p>
  
<P>
Clemens III.
</p>
  
<P>
Quum monasterium (<i>Et infra:</i> [<i>cf. c.</i> 13. <i>de elect. I.</i> 6.]) <i>Super eo vero, quod tuis literis adnectere studuisti, quid tibi faciendum sit de quodam eiusdem monasterii sacerdote, qui diabolo instigante quendam ex fratribus, sicut eum publice proposuisti confessum, occidit, hoc fraternitati tuae rescribimus et per apostolica scripta mandamus, quatenus eum solenniter ab omni officio divino non differas degradare, et in monasterium aliquod Cisterciensis ordinis recludere, in quo iniunctam sibi tanti facinoris poenitentiam agens ibi, dum vixerit, digne lugeat quod commisit</i>. Eos, <i>autem, de</i> quorum suggestione scelus homicidii presbyter se perpetrasse proponit, nisi <i>tibi</i> aliis modis <i>et iustis rationibus</i> verum esse constiterit, nulli censemus poenae subdendos, quum secundum utriusque iuris statuta de se confessi super aliorum conscientiis interrogari non debent, et, crimine laesae maiestatis excepto, de reatu proprio confitentis periculosa confessio non est adversus quemlibet admittenda. Si tamen eos infamia huiusmodi laborare cognoveris, singulis eis, adiunctis tribus sociis sui ordinis, purgationem iniungas.
</p>
  
<P>
CAP. II.
</p>
  
<P>
Si de crimine contingente causam principalem constat contra aliquem per eius confessionem, punitur poena ordinaria, etiamsi directe contra eum non agatur. H. d. secundum glossam. Et est casus notabilis et verus in se. Vel summa sic secundum alium intellectum non minus notabilem, quem etiam sentit glossa, licet non perfecte explicet: Si quis confitetur crimen in iudicio incidenter, potest iudex ordinarius novum inchoando processum illum punire poena ordinaria. H. d. singulariter. Abbas.
</p>
  
<P>
Innocentius III. Canonicis de Bethlehem.
</p>
  
<P>
Quum super electione Bethlehemitanae ecclesiae inter R. <i>subdiaconum vestrum</i> et P. <i>canonicum sepulcri dominici nuper in nostra praesentia</i> quaestio verteretur (<i>Et infra:</i> [<i>cf. c.</i> 4. <i>de causa poss. II.</i> 12.]) <i>Ceterum</i> Quoniam V. canonicus Bethlehemitanus fuit in iure confessus, quod pro praestando alterius electioni consensu quingentorum Sarracenorum obligationem receperat <i>et promissum</i>, et mediator exstitit simoniacae pravitatis, nos <i>intelligentes, contractum huiusmodi continere simoniacam pravitatem</i>, quoniam vitium huiusmodi persequi volumus, ut debemus, ipsum <i>ab omni ordine clericali</i> per diffinitivam sententiam duximus ab omni beneficio et officio ecclesiastico deponendum.
</p>
  
<P>
CAP. III.
</p>
  
<P>
Confessio facta in iure per oeconomum ecclesiae nocet ipsi ecclesiae; potest tamen revocari, si ante finitum negotium doceatur per errorem facti emanasse. H. d.
</p>
  
<P>
Gregorius IX. B. Iudici Viterbiensi.
</p>
  
<P>
Ex parte [<i>dilectorum filiorum</i>] abbatis et conventus monasterii sancti M. [<i>in monte Viterbien. Cistercien. ordinis</i>] fuit propositum [<i>coram nobis</i>], quod, quum inter ipsos ex parte una, et V. [<i>civem Viterb.</i>] nomine suae uxoris ex altera coram te quaestio verteretur, [<i>tandem in te tanquam in arbitrum fuit a partibus poena interposita compromissum. Quumque coram te lis procederet suo Marte</i>], oeconomus monasterii memorati [<i>qui causam prosequebatur eandem</i>] quaedam per errorem facti fuit in iure confessus, ex quibus timet sibi praeiudicium generari. [<i>Quare super hoc sibi petierunt a nobis congrue provideri.</i>] Quum igitur negotio nondum finito nemini noceat error facti, mandamus, quatenus, si [<i>praedicti abbas et conventus</i>] de huiusmodi potuerit errore docere, [<i>super hoc auctoritate nostra</i>] provideas, ut nullum sibi super hoc praeiudicium generetur. [<i>Dat. Reatin. XII. Kal. Febr. A. V.</i> 1232.]
</p>
  
<P>
<B>TITULUS XIX. DE PROBATIONIBUS.</B>
</p>
  
<P>
CAP. I.
</p>
  
<P>
Reus actori suo propria instrumenta edere non tenetur. Ita communiter summatur.
</p>
  
<P>
Gregorius Tancredo Regi Vincestriae.
</p>
  
<P>
Ex epistolae verbis (<i>Et infra:</i>) Tua excellentia postulavit, ut [<i>piissimo</i>] imperatori scriberem, quatenus pacta in chartophylacio requireret, quae dudum inter <i>piae memoriae</i> Iustinianum principem et praedecessores tuos fuerunt emissa, ut ex his colligeret, quid tibi servare deberet. Sed ad hoc faciendum <i>hoc mihi</i> vehementer obstitit, quia nulli dicendum est: ea, quae contra te sunt, apud temetipsum debes documenta requirere, in mediumque proferre. [<i>Ex qua re etc.</i>]
</p>
  
<P>
CAP. II.
</p>
  
<P>
Actor, qui plene probavit, non debet compelli iurare.
</p>
  
<P>
Alexander III.
</p>
  
<P>
Sicut consuetudo laudabilis <i>nulla debet novitate convelli, sic quod noscitur contra ius moribus introductum obvia ratione debet dissolvi</i>. Sane quoniam apud vos consuetum esse didicimus, ut, quum aliquis intentionem suam fundaverit instrumentis aut testibus <i>introductis</i>, ei sacramentum nihilominus deferatur, quod si subire noluerit, fides probationibus <i>exhibitis</i> non habetur, <i>quod quum nulla sit ratione subnixum, sed manifeste legibus adversetur</i>: nos, quum tunc demum ad huiusmodi sit suffragium recurrendum, quum aliae legitimae probationes deesse noscuntur, talem consuetudinem reprobamus, <i>nec ullam habere firmitatem deinceps sancimus</i>.
</p>
  
<P>
CAP. III.
</p>
  
<P>
In communi iudicio probant actor et reus; et si pariter probant, reus absolvitur, nisi favorabilem causam foveat actor.
</p>
  
<P>
Lucius III. Cistrensi Episcopo.
</p>
  
<P>
Ex literis tuis intelleximus, te et archidiaconum confines habere praebendas in villis, quas singuli singulas possidetis, et praetextu terminorum inter vos controversiam agitari eo, quod dicas, eum antiquos fines egressum, partemque tui fundi occupasse; illo in contrarium asserente, se partem eandem fundi possedisse quadraginta annorum spatio inconcusse. Tu autem, quod per idem tempus quiete illam possederis, asseveras, quare utrum incumbat petitori vel possessori probatio quaesivisti. Ad quod scire debes, quod iudicium finium regundorum tale est, ut in eo utraque persona vices duorum habeat, videlicet actoris et rei. Unde hinc inde testes <i>rite</i> produci possunt ad cognitionem iudicis instruendam, quibus examinatis iudex quos praecellere intellexerit ad fidem sibi faciendam admittat. Quod si <i>forte</i> ambarum partium testes sint aeque idonei, possessoris testes praeferentur, quum promptiora sint iura ad absolvendum quam ad condemnandum, praeterquam in liberali causa, in qua si utriusque partis testes <i>forte</i> aequales fuerint, pro libertate <i>tamen semper</i> sententia proferetur. Nam possessori probationem aliquando dari, iuris manifesti est, quum iure <i>ita</i> cautum sit, quod, qui obiecerit praescriptionem longissimi temporis, quam nemo recte obiicit, nisi qui possidet, et eam probaverit, in causa debeat obtinere.
</p>
  
<P>
CAP. IV.
</p>
  
<P>
Non creditur marito asserenti etiam cum iuramento, uxorem se cognovisse, si uxor per matronas attestantes per ipsius corporis aspectum probat contrarium.
</p>
  
<P>
Gregorius VIII. Praeposito sancti Cataldi.
</p>
 
<P>
Proposuisti <i>nobis, dilecte  fili praeposite</i>, quod causa matrimonii, quae inter <i>dilectum filium </i><i>nostrum</i> O. de Casa nova, et S. <i>filiam O. de Pisco</i> mulierem vertitur, tibi fuit de mandato apostolico delegata. Quumque partes essent in tua praesentia constitutae, mulier proposuit, se nec a viro cognitam, nec potuisse cognosci, quod tam proprio iuramento, quam testimonio septem mulierum probavit, quae per aspectum corporis eam esse virginem asseverant; viro <i>autem</i> per iuramentum suum contrarium asserente, <i>vos in negotio  procedere minime voluistis, donec de hoc nostrum consilium haberetis</i>. Videtur igitur nobis, quod iuramento puellae et testimonio illarum septem mulierum, <i>quae ipsam per experientiam virginem asseverant</i>, fides est potius adhibenda.
</p>  
  
<P>
CAP. V.
</p>
  
<P>
Singulares de universitate possunt ad commodum universitatis reprobare instrumentum falso confectum nomine universitatis.
</p>
  
<P>
Clemens III.
</p>
  
<P>
Tertio <i>quippe</i> loco fuit a nobis ita quaesitum: Ecce quidam regularis sigillo capituli quoddam instrumentum cuidam amico suo signavit, in quo facta ei alienatio quarundam rerum ecclesiae immobilium continetur. Quo exhibito in iudicio procurator universitatis illud asseruit de assensu conventus non fuisse confectum, et adulterinum vel furtivum esse sigillum. Quumque, <i>volens falsitatem civiliter </i><i>revelare</i>, fratres <i>regulares</i> ad perhibendum testimonium produxisset, iurati dixerunt, quod <i>eo tempore, quo adversarius allegabat idem instrumentum sibi fuisse collatum</i>, quotiens de hoc inter fratres aliqua erat mentio, consilium totius conventus et vox fuit unanimis, quod nolebant alienationem rerum illarum, sed res domus <i>suae fore</i> integras <i>et</i> conservari volebant. Sed quoniam contra hoc nihil pars adversa probavit, respondemus secundum assertionem testium tantummodo iudicandum.
</p>
  
<P>
CAP. VI.
</p>
  
<P>
Ubi agitur de matrimonio contrahendo, probato impedimento et publicatis attestationibus alii testes super defectu impedimenti admittendi non sunt.
</p>
  
<P>
Idem.
</p>
  
<P>
Iuravit quidam, ut asseris se quandam in uxorem legitimam accepturum. Quam quum vellet traducere, quidam iuramentis secundum morem exhibitis legitime probaverunt, ipsos in quinto consanguinitatis gradu sibi invicem attinere. Quia vero requisisti a nobis, quid agendum sit, quum quidam alius probare velit contra praedictam probationem iuramentis canonicis factam et partibus publicatam, nullo eos sese consanguinitatis gradu contingere, <i>fraternitati tuae in praesenti articulo</i> respondemus, quod standum est probationi priori. <i>Nec de unius testimonio tantum curandum est. Illud etiam, ut matrimonium remaneat, non suadet, quod sponsus et sponsa constanti assertione proponunt, se carnaliter cognovisse, quum commercium carnale inter non legitimas personas matrimonium de iure facere non possit</i>.
</p>
  
<P>
CAP. VII.
</p>
  
<P>
Si per literas ordinarii probatur quis excommunicatus, a procuratione repelletur. H. d. et haec summatio convenit textui et titulo, et nullam patitur calumniam, et ideo eam tene.
</p>
  
<P>
Innocentius III. Archidiacono Parisiensi.
</p>
  
<P>
Post cessionem [<i>dilecti filii abbatis olim S. Martini Trecensis, canonicorum eiusdem ecclesiae votis in electionem divisis, quidam ex ipsis dilectum filium Manassem, ecclesiae S. Lupi canonicum elegerunt, aliis in dilectum filium P. venerabilis fratris nostri  Senonensis archiepiscopi capellanum transferentibus vota sua; propter quod causam ipsam venerabili fratri nostro  Cabilonensi episcopo et dilecto filio  abbati Cluniacensi terminandam commisimus sub hac forma, ut, de utriusque electionis  iuribus et electorum meritis inquirentes, electionem quam invenirent de persona idonea canonice celebratam, auctoritate apostolica confirmarent. Si vero neutram canonicam invenirent, utraque electione cassata de persona idonea facerent eidem ecclesiae provideri. Qui, partes ad suam praesentiam convocantes, ac de causa solenniter cognoscentes, tam super eligentium facto, quam contra personas testes plurimos receperunt, et, quum usque ad publicationem testium processissent,  procurator dicti P. capellani, ad sedem apostolicam provocavit. Iudices vero pro eo, quod alter eorum abbas scilicet Cluniacensis, maioribus erat negotiis occupatus, nec causae cognitioni poterat interesse, appellationi huiusmodi de prudentum virorum consilio detulerunt, partibus iniungentes, ut cum receptis attestationibus ad nostram praesentiam festinarent, super ipsa causa definitivam a nobis sententiam recepturae. Actis itaque iudicii ab utraque parte receptis, quidam ex canonicis supradictis procuratorem constituerunt V. concanonicum suum in praesentia episcopi memorati, sicut in eiusdem episcopi literis perspeximus contineri. Verum, eodem V. in itinere constituto ad sedem apostolicam veniendi, quum interim dictus archiepiscopus Senonensis visitandi gratia Nivernensem dioecesim peragraret, ad ipsum supradictae ecclesiae nuncii accesserunt; insinuantes eidem, quod omnes canonici in P. capellanum ipsius, praeter paucos, qui, licet non contradicerent, non tamen consentiebant expresse, contulerant vota sua, ipsum archiepiscopum deprecantes, ut ad locum quam citius properaret ecclesiae provisurus. Ad quem quum propter eorum instantiam accessisset, universi, qui prius consensum suum exprimere recusabant, praeter solum Vitalem, qui absens erat, ad aliorum concordiam redeuntes, in supradictum capellanum voluntarie consenserunt, de dissensu praeterito veniam postulantes. Sicque factum est, quod ad postulationem omnium in festo Apostolorum Petri et Pauli apud maiorem ecclesiam Trecensem idem P. a metropolitano iam dicto munus benedictionis accepit, ac postmodum in ecclesiam S. Martini cum omnium tripudio et gaudio generali solenniter introductus, et a dilecto filio  decano Trecensi, sicut moris est, installatus in eiusdem ecclesiae capitulo professiones recepit publice singulorum. Dictus autem Vitalis, ad nostram praesentiam veniens, acta nobis iudicum praesentavit, sollicite postulans, ut eum dignaremur quam citius expedire. Ipso vero aliquamdiu exspectante, dicti P. capellani procurator interim supervenit. Quibus in nostra praesentia constitutis, procurator iam dictus humiliter petiit, quatenus dignaremur quod de dicto capellano per archiepiscopum factum fuerat approbare, ac saepedictum V. utpote excommunicatum in nullo penitus audiremus. Asserebat siquidem, quod idem V. L. quondam abbatem S. Martini usque ad effusionem sanguinis verberavit; Ioannem quoque, eiusdem ecclesiae sacerdotem tam gravibus verberibus flagellavit, quod de ipsius vita omnes eius socii desperabant; quendam etiam presbyterum eiusdem ecclesiae nuper a sede apostolica redeuntem tunsionibus tam duris affecit, ut eius facies afflicta videretur nimium et horrenda; propter quos excessus et alios, super quibus a dicto metropolitano citatus et monitus satisfacere noluit vel etiam comparere, excommunicationis fuit vinculo innodatus. Ad quod probandum idem procurator tam dicti archiepiscopi Senonensis quam decani Trecensis literas exhibebat. Ad haec fuit pro parte iam dicti Vitalis ex adverso responsum, quod huiusmodi excommunicationis obiectu non debebat aliquatenus impediri. Ipsi siquidem canonici, eum usque ad haec tempora non vitantes, tam in o fficiis quam in iudicio communionem ipsius nullatenus declinarunt; quin immo, quum in praesentia dicti Cabilonensis episcopi procurator exstitit constitutus, ipsum sine contradictione qualibet admiserunt. Archiepiscopus etiam iudicibus vel confratribus ipsum excommunicationi subiectum minime nunciavit, quare, se admitti debere in iudicio sicut quemlibet alium, proponebat, exceptione huiusmodi non obstante. Contra quod procurator ex parte altera replicabat, quod, si quando idem V. cum canonicis suis divinis interfuit, hoc ipsis omnino displicuit; sed ipse, licet inhibitus, se divinis officiis, illis dolentibus, ingerebat, sicut ex literis praedicti decani colligitur manifeste; sed nec in iudicio communicarunt eidem, quia, licet de numero illorum fuerit, qui electioni capellani se opposuere praedicti, non tamen est in iudicio facta fides, quod idem V. procurator in illo iudicio fuerit sive testis, vel quod alias ei communicaverint canonici saepedicti. Adiecit etiam, quod nec illud poterat praeiudicium generare, quod idem V. non fuit tanquam excommunicatus exclusus, quando coram praedicto episcopo constitutus exstitit procurator, quoniam hoc in eorum absentia factum fuit. Adiecit quoque, quod, si archiepiscopus ipsum in illo iudicio non denunciaverit excommunicationi subiectum, quia nec scivit ipsum in illo iudicio litigare, postquam tamen per literas suo sigillo munitas ipsum excommunicatum denunciaverat, tanquam excommunicatus est ab omnibus evitandus.</i>] Quum igitur <i>super hoc coram nobis disceptatum fuisset, quia</i> per literas iudicis ordinarii, quibus standum est, donec probetur contrarium, nobis constiterit, quod V. <i>tunc</i> excommunicatus erat, quum procurationis officium assumpsit, ipsum tanquam procuratorem non duximus admittendum. [<i>Verum etc. Dat. Lat. IV. Non. Oct. Ao. IX.</i> 1206.]
</p>
  
<P>
CAP. VIII.
</p>
  
<P>
Si rogatus restituere totam hereditatem, eo sine liberis decedente intret monasterium, evanescit fideicommissum, et hereditas applicatur monasterio; nec ad invalidandum ingressum sufficit probare minorem aetatem tempore ingressus, si ex adverso geminatus probetur ingressus. H. d. intelligendo, quod substitutio fuit fideicommissaria. Si vero fuit directa, summa sic: substitutio facta filio, eo decedente sine liberis, evanescit per ingressum monasterii. Et tunc adde id, quod est in primo summario ibi: nec ad invalidandum etc., usque ad finem, et uterque intellectus est verus in se. Dico tamen, quod primus est verior, quod hic fuit substitutio fideicommissaria, licet Dom. Anton. hic dicat, quod fuit compendiosa.
</p>
  
<P>
Idem Abbati et Conventui Cassensi.
</p>
  
<P>
In praesentia <i>dilecti  filii  nostri</i> G. sancti Hadriani diaconi cardinalis G. <i>subdiaconus</i> et B. <i>mulier soror eius, Verulanenses</i> fratres <i>cum</i> vestro syndico constitutos coram ipso fecere proponi, quod, quum quondam A. frater ipsorum conderet testamentum, M. filium suum sibi heredem instituit, et praecepit, ut, si absque liberis <i>forte</i> decederet, ad eos <i>G. et B.</i> bona devolverentur ipsius, unde illa, quae de bonis ipsius vestrum monasterium detinebat, sibi restitui postulabant, et petebant vos super hoc a sua molestatione compesci. Verum syndicus ipse proposuit ex adverso, quod praedictus M. monasterio vestro obtulit se et sua, unde universa, quae habuerat, erant ad monasterium devoluta, quare universa, quae ipsi de bonis eius invaserant, restitui monasterio vestro petebat, et super ceteris silentium illis imponi. Ad haec autem pars altera replicavit, quod dictus M. oblationis suae tempore fuerat minor annis, <i>sicut per testes legitime comprobavit</i>, et quod voti facti poenitens <i>id</i>, quod fervore infirmitatis fecerat, post convalescentiam revocavit. <i>Unde tum ex eo, quod Milo infra aetatem legitimam monasterio Casemarii obtulit se et sua, tum quia quod inconsulte fecerat postmodum revocavit, eius oblatio non tenebat</i>. Unde quum sine liberis decessisset, ex testamento patris <i>illius</i> ad ipsos erat eius hereditas devoluta. Verum <i>ad haec</i> syndicus respondere curavit, quod, licet dictus M. de monasterio <i>ipso de tua licentia, fili abbas</i>, fuisset egressus, eidem postmodum, <i>cum avo suo, qui eius erat procurator, ad praesentiam tuam, quum Verulas ivisses, accedens</i>, se et sua obtulit humiliter et devote, et, quod nec contra oblationem <i>et donationem</i> suam veniret <i>ulterius</i>, iuramento firmavit, <i>sicut publicum continet instrumentum</i>. Quare quum constet <i>ex his</i>, quod idem M. bis monasterio vestro contulit se et sua, nec ex adverso probetur, quod utriusque oblationis tempore <i>M.</i> fuerit minor annis, probationem vestram huiusmodi exceptionis probatio non elidit, quum, etsi primae oblationis tempore fuerit minor annis, secundae tamen potuit maior exstitisse. Praeterea quum verbum illud minor annis duobus potuerit modis intelligi, quum et qui minor est quatuordecim annis, et qui viginti quinque <i>minor fuerit</i>, dici soleat minor annis, intentioni vestrae verbum dubium non nocebat, quum infra viginti quinque annos teneret donatio <i>praesertim</i> iuramento firmata. Sed etsi teneret quod factum fuerat a dicto A., qui tamen intelligendum non erat sine herede decedere qui monasterium sibi heredem instituit, hoc monasterio non nocebat. <i>Quum que cardinalis praedictus ea, quae coram ipso proposita fuerant, in nostra et fratrum nostrorum audientia retulisset, nos ad consilium dilectum filium H. sancti Eustachii diaconum cardinalem duximus deputandum. Idem igitur</i> Dilectus filius H. sancti Eustachii cardinalis <i>causae meritis plenius intellectis</i> attendens, quod syndicus vester intentionem suam plene fundasset, et quod nihil fuisset ex adverso sufficienter probatum, quum, etsi ostensum esset per testes, quod M. suae oblationis tempore fuerit minor annis, utrum tamen primae vel secundae oblationis tempore minor fuerit, et quot annis minor, non fuisset expressum, de mandato nostro sententiam protulit, et praedictis G. et B. silentium imponens super his, quae a monasterio postulabant, eos ad restitutionem illorum, quae de bonis praedicti M. propria temeritate invaserant, condemnavit. Nos igitur sententiam ipsam auctoritate apostolica confirmamus.
</p>
  
<P>
CAP. IX.
</p>
  
<P>
Si actor et reus in interdicto retinendae possessionis probant, obtinet is, qui antiquiorem possessionem probat titulo maxime iustificatam, vel meliores probationes respectu possessionis adduxit. H. d. notabiliter, et probatur satis summarium in versic. ex praemissis, ponderato versic. maxime.
</p>
  
<P>
Idem.
</p>
  
<P>
Licet causam, quae vertitur inter ecclesiam Ravennatensem et commune Faventiae super iurisdictione, honores, ac districtu in villa <i>Luci</i>, sancti P. et castro Arioli, quod de iure ad se spectare dicta ecclesia proponebat (<i>Et infra:</i>) <i>Verum</i><i>,  quia utrique parti erat plurimum onerosum, testes producere coram nobis, Placentino episcopo dedimus in praeceptis, ut infra tres menses testes appellatione remota reciperet, quos utraque pars tam super principali negotio, quam in personas testium duceret producendos, ita videlicet, ut</i><i>  effrenata multitudine refrenata hinc inde quadragenarium numerum nullatenus excedere pateretur. </i>(<i>Et infra:</i>) <i>Sicque postmodum utriusque partis procuratores cum attestationibus consignatis ad nostram praesentiam redierunt</i>. Porro attestationibus <i>solenniter</i> publicatis, syndicus Faventinorum proposuit, se velle in personas testium ex parte altera productorum quaedam obiicere ac probare, oeconomo ecclesiae asserente, id fieri non debere. Super quo <i>quum fuisset hinc inde aliquamdiu altercatum, tandem</i> interloquendo decrevimus, ipsum <i>super hoc</i> nullatenus audiendum, quum infra trium mensium spatium in nostris literis comprehensum testes huiusmodi producere non curaverit, infra quem terminum pars utraque testes inducere potuit tam in personas testium, quam super negotio principali. Post hoc idem <i>syndicus</i> obiecit in testes praedictos, quod corrupti falsa dixissent, <i>et ad querelam falsi probandam concedi sibi petiit facultatem</i>. Unde quia talis exceptio non solum ante, sed etiam post sententiam potest opponi <i>secundum legitimas sanctiones</i>, licet nonnulli crederent, Faventinorum partem exceptionem huiusmodi per excogitatam malitiam ad impediendum processum negotii obiecisse, quia tamen nolumus a iuris tramite declinare, <i>dilectis  filiis</i> magistris G. et T. <i>Bononiae commorantibus per scripta nostra</i> praecipimus, ut <i>partibus convocatis</i> testes, quos super hac exceptione procurator Faventinorum duceret producendos infra mensem, recipere et examinare curarent, de singulis circumstantiis subtiliter inquirentes, <i>et depositiones eorum fideliter redigentes in scriptis</i>, indulto extunc altero mense procuratori ecclesiae supradictae, infra quem, si vellet, ad reprobationem testium illorum produceret testes coram eis, <i>et eorum dicta fideliter conscribentes XX. dierum terminum utrique parti praefigerent, infra quem cum attestationibus ipsis nostro se conspectui praesentarent sententiam recepturae. Partibus itaque comparentibus iterum coram nobis, et  huiusmodi attestationibus publicatis, audivimus quaecunque proponere voluerunt</i>. Quanquam autem pars Faventinorum testes multos produxerit super negotio principali, <i>ad probandum,  quod homines praedictorum locorum a longis retro temporibus exhibuerunt eis servitia in bannis, et placitis, fossatis et collectis et cavalcatis, et quibusdam aliis pertinentibus ad districtum</i>, vix tamen ex illis sex <i>tantummodo</i> remanserunt concordes, quum alii <i>multi</i> sibimet in serie sui testimonii contradicant, et quidam alii sint in dicto sui testimonii singulares. Ad reprobandum vero quosdam testium ecclesiae Ravennatensis etsi ex parte Faventinorum quidam sint testes inducti, plures tamen illorum reprobantur, quia sibi invicem evidentissime contradicunt. Quidam vero alii pauci numero quamvis non reprobentur expresse, usque adeo tamen malae famae sunt et levis opinionis, <i>sicut per attestationes exhibitas est probatum</i>, quod eorum dictis nulla vel modica est fides adhibenda. Iidem quoque testes Faventinorum generaliter repelluntur, quia non probant illud, ad quod probandum eorum syndicus se adstrinxit, videlicet, quod corrupti falsa dixissent, quoniam, etsi de corruptione videantur aliquid diceres, de falsitate <i>tamen</i> penitus nihil dicunt, <i>per multos autem ecclesiae Ravennatensis testes omni exceptione maiores probatum est manifeste, ecclesiam Ravennatensem villam Luci, S. Potiti et castrum Aureoli a longissimo tempore possedisse cum omni honore, districtu et iurisdictione, nominatim expressis universis articulis exprimentibus iurisdictionem, honorem atque districtum</i>. Ex praemissis igitur satis evidenter apparet, quod ecclesia <i>Ravennatensis</i> per testes numero plures, quibus potius lux veritatis assistit, qui etiam aptiora negotio et vero proximiora in suis testimoniis expresserunt, sufficienter ostendit, quod a LX. annis et citra cum omni iurisdictione, honore atque districtu loca supra dicta possedit. Per quod patet, quod, si commune Faventiae a L. annis et citra, sicut videntur testes eorum deponere, aliqua servitia in locis perceperunt supra dictis, illa proculdubio sine iusto titulo percipere inceperunt, quum duo insimul eandem rem et eodem modo in solidum possidere non possint, maxime quum iidem Faventini iustum possessionis titulum non ostendant, et ex privilegiis imperatorum et Romanorum Pontificum ecclesiae Ravennatensi concessis evidentissime colligatur, possessionem ipsius ecclesiae in praedictis locis iustam fuisse. Quum ergo constet Faventinos ab eo tempore, quo se possedisse probare contendunt, minus iuste ac sine titulo aliqua in praedictis locis temeritate propria occupasse, <i>ac </i><i>processu temporis per violentiam extorsisse, sicut per multos testes ecclesiae Ravennatensis manifeste probatur</i>, et oeconomus eiusdem ecclesiae petierit <i>coram nobis</i>, a vi turbativa seu inquietativa super praemissis commune Faventiae prohiberi, nos recognoscentes in hoc casu, non sic locum esse interdicto Uti possidetis, ut dicere debeamus; Uti possidetis, ita possideatis, quum probationes ecclesiae longe sint potiores, et ideo sit in interdicto superior, <i>de fratrum nostrorum consilio</i> commune Faventinum sibi condemnamus, super iurisdictione, et honore, atque districtu et aliis ad hoc generaliter pertinentibus in locis praedictis, quoad possessorium iudicium, quo tantummodo actum est, perpetuum silentium imponentes, et prohibentes eidem, ut neque per se, neque per alios super his praesumat Ravennatensem ecclesiam aut habitatores praedictorum locorum aliquatenus molestare.
</p>
  
<P>
CAP. X.
</p>
  
<P>
Si qui nominent aliquem filium, et ita communiter reputatur, non creditur postea alteri eorum iuranti contrarium.
</p>
  
<P>
Idem.
</p>
  
<P>
Per tuas nobis literas intimasti, quod, quum T. Tiburtinus civis quandam per septennium habuerit concubinam, nec prolem susceperit interim ex eadem, ac ipsa postmodum divertens ab eo, ad ipsum non post multum tempus rediisset, filium, quem reversa in domum ipsius peperit, ex eo se asseruit suscepisse. <i>Qui,  licet a principio dixerit, illum nequaquam filium suum esse, quum mulier illa per septennium eidem cohabitans ex eo minime concepisset, mulieris tandem et aliorum devictus instantia eum suum filium recognovit, Rainuldum eum nomine appellando. Quum autem idem R. ad virilem pervenisset aetatem, ac domum Saturnellae sororis ipsius T. frequentaret, quae ipsum nepotem suum publice nominabat, et Sophiam ipsius Saturnellae filiam, cum qua quotidianam conversationem habuerat,</i><i>  arravit et carnaliter cognovit eandem. Quod quum pervenisset ad notitiam Saturnellae, acriter increpavit utrumque, et apud se </i><i>filiam  retinens, supradictum R. removit a domo. Quum autem mater ipsius Rainaldi accepisset, </i><i>quod  pater eiusdem Sophiae eidem R. graviter minabatur, in civitatis platea iuravit publice coram multis, quod Rainaldus supradictam Sophiam propinquitatis linea minime contingebat, affirmans sub virtute praestiti iuramenti, se de alio quam de supradicto T. ante fatum  suscepisse Rainaldum</i>. Quia vero mulier illa de dicto T. suscepisse R., de quo agitur, primitus constanter asseruit, et idem T. praefatae mulieris praecipue devictus instantia ipsum suum filium publice recognovit, et filius eius nominatus communiter fuit et habitus ab ambobus, eiusdem mulieris postmodum iuramento in contrarium praestito non est standum, quum nimis indignum sit iuxta legitimas sanctiones, ut, quod sua quisque voce dilucide protestatus est, <i>id</i> in eundem casum proprio valeat testimonio infirmare. Unde apparet per consequens, quod praedictus R. <i>memoratam</i> Sophiam neptem memorati T., cuius prima facie praesumitur consobrinus, non potest habere aliquatenus in uxorem. [<i>Dat. Lat. V. Kal. Dec. Pont. nostr. Ao. XIII. </i>1210.]
</p>
  
<P>
CAP. XI.
</p>
  
<P>
Iudex debet habere notarium vel duos viros idoneos, qui scribant acta iudicii; alias, si quid difficultatis emerserit, per superiorem punietur, nec creditur ei super processu, nisi in quantum per acta vel alias per legitima documenta constabit.
</p>
  
<P>
Idem in concilio generali.
</p>
  
<P>
Quoniam contra falsam assertionem iniqui iudicis innocens litigator quandoque non potest veram negationem probare, quum negantis factum per rerum naturam nulla sit directa probatio, ne falsitas veritati praeiudicet, aut iniquitas praevaleat aequitati, statuimus, ut tam in ordinario iudicio quam extraordinario iudex semper adhibeat aut publicam, si potest habere, personam, aut duos viros idoneos, qui fideliter universa iudicii acta conscribant, videlicet citationes <i>et</i> dilationes, recusationes <i>et</i> exceptiones, petitiones <i>et</i> responsiones, interrogationes <i>et</i> confessiones, testium depositiones <i>et</i> instrumentorum productiones, interlocutiones <i>et</i> appellationes, renunciationes, conclusiones, et cetera, quae occurrerint, competenti ordine conscribenda, loca designando, tempora et personas. Et omnia sic conscripta partibus tribuantur ita, quod originalia penes scriptores remaneant, ut, si super processu iudicis fuerit suborta contentio, per hoc possit veritas declarari, quatenus hoc adhibito moderamine sic honestis et discretis deferatur iudicibus, quod per improvidos et iniquos innocentium iustitia non laedatur. Iudex autem, qui constitutionem ipsam neglexerit observare, si propter eius negligentiam quid difficultatis emerserit, per superiorem iudicem animadversione debita castigetur, nec pro ipsius praesumatur processu, nisi quatenus in causa legitimis constiterit documentis.
</p>
  
<P>
CAP. XII.
</p>
  
<P>
Si probari potest, reum deliquisse, eius probatio, quod non deliquerit, non est admittenda.
</p>
  
<P>
Honorius III. Archiepiscopo Londonensi et eius Suffraganeis.
</p>
  
<P>
Ad nostram noveritis audientiam pervenisse, quod sacerdotes et clerici Daciae legi regni, per quam negativa probatur, <i>contra canones et legitimas sanctiones</i> temere innitentes, a criminibus, quae probari testibus fide dignis possunt legitime contra eos, reputantur insontes, si se super his purgare valeant quoquo modo. <i>Unde </i><i>contingit,  quod quandoque ad purgationem sui similes criminosos  adducunt,  ut eis debeant in similibus opportuno tempore respondere, multaque  crimina  committuntur audacius ab eisdem</i>. Volentes igitur, ut haec pestis contraria omni iuri penitus exstirpetur a clero, <i>fraternitati vestrae</i> mandamus [<i>per apostolica scripta praecipiendo</i>], quatenus in huiusmodi probatione negativae, dum tamen possit affirmativa ex adverso probari, <i>contra canonicas sanctiones in foro ecclesiastico</i> neminem audiatis, <i>sed in pergationibus bonae famae viros duntaxat canonice admittentes eum minus esse idoneum ad purgandum quodlibet crimen sciatis, qui nota infamiae super culpa consimili est respersus</i>. [<i>Dat. Romae V. Kal. Ian. Ao. II. </i>1218.]
</p>
  
<P>
CAP. XIII.
</p>
  
<P>
Fines dioecesium probantur per libros antiquos, adminicula, testes et famam.
</p>
  
<P>
Idem Aurelianensi et Lametensi Episcopis.
</p>
  
<P>
Quum causam, quae inter <i>venerabiles fratres nostros</i> Colubriensem et Egitanensem episcopos super suarum limitatione dioecesum vertitur, vobis duximus committendam, <i>discretioni vestrae</i> mandamus, quatenus, <i>quum </i><i>ad  principale in causa veneritis supra dicta, vos</i> secundum divisiones, quae per libros antiquos vel alio modo melius probabuntur, nec non et testes, famam et quaecunque alia adminicula, <i>Deum habentes prae oculis</i>, in <i>commisso vobis</i> negotio procedatis.
</p>
  
<P>
CAP. XIV.
</p>
  
<P>
Possunt reprobari matronae, per quas virginitas probatur.
</p>
  
<P>
Idem Episcopo et Archidiacono Senonensibus.
</p>
  
<P>
Causam matrimonii, quae inter V. iuvenem et G. puellam Senonensem, quae se virginem et monacham profitetur, noscitur agitari, <i>quia  non ita instructam misisti, frater episcope, ut in ea usque ad calculum sententiae di</i><i>ffini tivae procedere libere valeremus, vobis remittimus plenius instruendam; discretioni vestrae</i> Mandamus, quatenus eandem puellam ponatis interim in illo monasterio <i>auctoritate apostolica</i>, quod intravit, ut ibi secure valeat commorari, donec iudiciali sententia quid agi debeat decernatur, recepturi postmodum, <i>prout iustitia dictaverit</i>, non solum probationes viri, <i>sicut protestatus fuerat</i>, quas inducere voluerit contra mulieres illas, quae ad investigandum signa virginitatis ex parte puellae fuerunt introductae, verum etiam probationes alias hoc negotium contingentes, quas pars utralibet duxerit producendas. Et quia, ut dicit canon, saepe manus fallitur et oculus obstetricum, volumus et mandamus, ut adhuc honestas matronas providas et prudentes deputare curetis ad inquirendum, utrum dicta puella virginitatis privilegio sit munita, <i>causamque nobis sub vestris sigillis instructam plenius remittatis.</i>
</p>
  
<P>
CAP. XV.
</p>
  
<P>
Acta etiam litis ordinatoria facta coram primis iudicibus, fidem faciunt coram secundis.
</p>
  
<P>
Gregorius IX. Praeposito sanctae Mariae Magdeburgensis et Decano Misinensi.
</p>
  
<P>
Quum bonae memoriae (<i>Et  infra:</i>) Quum acta originalia dicantur apud priores iudices remansisse, mandamus, quatenus ea cum omni diligentia requirentes, ipsa, si potuerint inveniri, et si qua partes duxerint legitime proponenda, in scriptis redacta ad nostram praesentiam remittatis. Alioquin quum non revocetur in dubium de contestatione litis super statu Pigamensis monasterii, et quibusdam spoliationibus contra abbatem eius factis a Mesburgensi episcopo, recipiatis partium probationes de novo, et audientes, si partes audire voluerint, de compositione tractatum, tam quod super hoc inveneritis, quam causam sufficienter instructam ad nos remittere procuretis.
</p>

<P class=border></p>

<P>
 <table border=0 cellspacing=15 cellpadding=0 align=CENTER> <tr> 	<td><a href="christian.html">Christian Latin</a> 	<td><a href="index.html">The Latin Library</a> 	<td><a href="classics.html">The Classics Page</a> </table>
</p>
</body>
</html>