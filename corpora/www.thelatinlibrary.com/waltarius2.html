<html>
	<head>
		<title>
			Waltharius II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>WALTHARIUS MANUS FORTIS
</p>

<p class=border></p>

<p>PARS SECUNDA
</p>

<p>
Ecce quater denos sol circumflexerat orbes,<br>
Ex quo Pannonica fuerat digressus ab urbe.<br>
Ipso quippe die, numerum qui clauserat istum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
Venerat ad fluvium iam vespere tum mediante,<br>
Scilicet ad Rhenum, qua cursus tendit ad urbem<br>
Nomine Wormatiam regali sede nitentem.<br>
Illic pro naulo pisces dedit antea captos<br>
Et mox transpositus graditur properanter anhelus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
Orta dies postquam tenebras discusserat atras,<br>
Portitor exsurgens praefatam venit in urbem<br>
Regalique coco, reliquorum quippe magistro,<br>
Detulerat pisces, quos vir dedit ille viator.<br>
Hos dum pigmentis condisset et apposuisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
Regi Gunthario, miratus fatur ab alto:<br>
&laquo;Istius ergo modi pisces mihi Francia numquam<br>
Ostendit; reor externis a finibus illos.<br>
Dic mihi quantocius: cuias homo detulit illos?&raquo;<br>
Ipseque respondens narrat, quod nauta dedisset.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
Accersire hominem princeps praecepit eundem;<br>
Et, cum venisset, de re quaesitus eadem<br>
Talia dicta dedit causamque ex ordine pandit:<br>
&laquo;Vespere praeterito residebam litore Rheni<br>
Conspexique viatorem propere venientem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Et veluti pugnae certum per membra paratum:<br>
Aere etenim penitus fuerat, rex inclite, cinctus<br>
Gesserat et scutum gradiens hastamque coruscam.<br>
Namque viro forti similis fuit, et licet ingens<br>
Asportaret onus, gressum tamen extulit acrem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
Hunc incredibili formae decorata nitore<br>
Assequitur calcemque terit iam calce puella.<br>
Ipsaque robustum rexit per lora caballum<br>
Scrinia bina quidem dorso non parva ferentem,<br>
Quae, dum cervicem sonipes discusserit altam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
Atque superba cupit glomerare volumina crurum,<br>
Dant sonitum, ceu quis gemmis illiserit aurum.<br>
Hic mihi praesentes dederat pro munere pisces.&raquo;<br>
His Hagano auditis (ad mensam quippe resedit)<br>
Laetior in medium prompsit de pectore verbum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
&laquo;Congaudete mihi, quaeso, quia talia novi!<br>
Waltharius collega meus remeavit ab Hunis.&raquo;<br>
Guntharius princeps ex hac ratione superbus<br>
Vociferatur, et omnis ei mox aula reclamat:<br>
Congaudete mihi, iubeo, quia talia vixi!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
Gazam, quam Gibicho regi transmisit eoo,<br>
Nunc mihi cunctipotens huc in mea regna remisit.&raquo;<br>
Haec ait et mensam pede perculit exiliensque<br>
Ducere equum iubet et sella componere sculpta<br>
Atque omni de plebe viros secum duodenos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
Viribus insignes, animis plerumque probatos<br>
Legerat. inter quos simul ire Haganona iubebat.<br>
Qui memor antiquae fidei sociique prioris<br>
Nititur a coeptis dominum transvertere rebus.<br>
Rex tamen econtra nihilominus instat et infit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
&laquo;Ne tardate, viri, praecingite corpora ferro<br>
Fortia, squamosus thorax iam terga recondat.<br>
Hic tantum gazae Francis deducat ab oris?&raquo;<br>
Instructi telis (nam iussio regis adurget)<br>
Exibant portis, te Waltharium cupientes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
Cernere et imbellem lucris fraudare putantes.<br>
Sed tamen omnimodis Hagano prohibere studebat,<br>
At rex infelix coeptis resipiscere non vult.<br>
Interea vir magnanimus de flumine pergens<br>
Venerat in saltum iam tum Vosagum vocitatum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
Nam nemus est ingens, spatiosum, lustra ferarum<br>
Plurima habens, suetum canibus resonare tubisque.<br>
Sunt in secessu bini montesque propinqui,<br>
Inter quos licet angustum specus extat amoenum,<br>
Non tellure cava factum, sed vertice rupum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
Apta quidem statio latronibus illa cruentis.<br>
Angulus hic virides ac vescas gesserat herbas.<br>
&laquo;Huc&raquo;, mox ut vidit iuvenis, &laquo;huc&raquo; inquit &laquo;eamus,<br>
His iuvat in castris fessum componere corpus.&raquo;<br>
Nam postquam fugiens Avarum discesserat oris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
Non aliter somni requiem gustaverat idem<br>
Quam super innixus clipeo; vix clauserat orbes.<br>
Bellica tum demum deponens pondera dixit<br>
Virginis in gremium fusus: &laquo;circumspice caute,<br>
Hiltgunt, et nebulam si tolli videris atram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
Attactu blando me surgere commonitato,<br>
Et licet ingentem conspexeris ire catervam,<br>
Ne excutias somno subito, mi cara, caveto!<br>
Nam procul hinc acies potis es transmittere puras.<br>
Instanter cunctam circa explora regionem!&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
Haec ait atque oculos concluserat ipse nitentes<br>
Iamque diu satis optata fruitur requiete.<br>
Ast ubi Guntharius vestigia pulvere vidit,<br>
Cornipedem rapidum saevis calcaribus urget<br>
Exultansque animis frustra sic fatur ad auras:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
&laquo;Accelerate, viri, iam nunc capietis euntem,<br>
Numquam hodie effugiet, furata talenta relinquet.&raquo;<br>
Inclitus at Hagano contra mox reddidit ista:<br>
&laquo;Unum dico tibi, regum fortissime, tantum:<br>
Si totiens tu Waltharium pugnasse videres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
Atque nova totiens, quotiens ego, caede furentem,<br>
Numquam tam facile spoliandum forte putares.<br>
Vidi Pannonias acies, cum bella cierent<br>
Contra aquilonares sive australes regiones.<br>
Illic Waltharius propria virtute coruscus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
Hostibus invisus, sociis mirandus obibat.<br>
Quisquis ei congressus erat, mox Tartara vidit.<br>
O rex et comites, experto credite, quantus<br>
In clipeum surgat, quo turbine torqueat hastam.&raquo;<br>
Sed dum Guntharius male sana mente gravatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
Nequaquam flecti posset, castris propiabant.<br>
At procul aspiciens Hiltgunt de vertice montis<br>
Pulvere sublato venientes sensit et ipsum<br>
Waltharium placido tactu vigilare monebat.<br>
Qui caput attollens scrutatur, si quis adiret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
Eminus illa refert quandam volitare phalangem.<br>
Ipse oculos tersos somni glaucomate purgans<br>
Paulatim rigidos ferro vestiverat artus<br>
Atque gravem rursus parmam collegit et hastam<br>
Et saliens vacuas ferro transverberat auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Et celer ad pugnam telis prolusit amaram.<br>
Comminus ecce coruscantes mulier videt hastas<br>
Ac stupefacta nimis: &laquo;Hunos hic&raquo; inquit &laquo;habemus!&raquo;<br>
In terramque cadens effatur talia tristis:<br>
&laquo;Obsecro, mi senior, gladio mea colla secentur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
Ut, quae non merui pacto thalamo sociari,<br>
Nullius ulterius patiar consortia carnis.&raquo;<br>
Tum iuvenis: &laquo;cruor innocuus me tinxerit?&raquo; inquit<br>
Et: &laquo;quo forte modo gladius potis est inimicos<br>
Sternere, tam fidae si nunc non parcit amicae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
Absit quod rogitas; mentis depone pavorem!<br>
Qui me de variis eduxit sacpe periclis,<br>
Hic valet hic hostes, credo, confundere nostros.&raquo;<br>
Haec ait atque oculos tollens effatur ad ipsam:<br>
&laquo;Non assunt Avares hic, sed Franci nebulones,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
Cultores regionis et&raquo; - en galeam Haganonis<br>
Aspicit et noscens iniunxit talia ridens:<br>
&laquo;Et meus hic socius Hagano collega veternus.&raquo;<br>
Hoc heros dicto introitum stationis adibat,<br>
Inferius stanti praedicens sic mulieri:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
&laquo;Hac coram porta verbum modo iacto superbum:<br>
Hinc nullus rediens uxori dicere Francus<br>
Praesumet se impune gazae quid tollere tantae.&raquo;<br>
Necdum sermonem complevit, humotenus ecce<br>
Corruit et veniam petiit, quia talia dixit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
Postquam surrexit, contemplans cautius omnes:<br>
&laquo;Horum, quos video, nullum Haganone remoto<br>
Suspicio; namque ille meos per proelia mores<br>
Iam didicit, tenet hic etiam sat callidus artem.<br>
Quam si forte volente deo intercepero solam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Tunc&raquo; ait &laquo;ex pugna tibi, Hiltgunt sponsa, reservor.&raquo;<br>
Ast ubi Waltharium tali statione receptum<br>
Conspexit Hagano, satrapae mox ista superbo<br>
Suggerit: &laquo;o senior, desiste lacessere bello<br>
Hunc hominem! pergant primum, qui cuncta requ irant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
Et genus et patriam nomenque locumque relictum,<br>
Vel si forte petat pacem sine sanguine praebens<br>
Thesaurum. Per responsum cognoscere homonem<br>
Possumus, et si Waltharius remoratur ibidem<br>
(Est sapiens), forsan vestro concedet honori.&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
Praecipit ire virum cognomine rex Camalonem,<br>
Inclita Mettensi quem Francia miserat urbi<br>
Praefectum, qui dona ferens devenerat illo<br>
Anteriore die, quam princeps noverit ista.<br>
Qui dans frena volat rapidoque simillimus euro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
Transcurrit spatium campi iuvenique propinquat<br>
Ac sic obstantem compellat: &laquo;dic, homo, quisnam<br>
Sis aut unde venis, quo pergere tendis?&raquo;<br>
Heros magnanimus respondit talia dicens:<br>
&laquo;Sponte tua venias an huc te miserit ullus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
Scire velim.&raquo; Camalo tunc reddidit ore superbo:<br>
&laquo;Noris Guntharium regem tellure potentem<br>
Me misisse tuas quaesitum pergere causas.&raquo;<br>
His auscultatis suggesserat hoc adolescens:<br>
&laquo;Ignoro penitus, quid opus sit forte viantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
Scrutari causas, sed promere non trepidamus.<br>
Waltharius vocor, ex Aquitanis sum generatus.<br>
A genitore meo modicus puer obsidis ergo<br>
Sum datus ad Hunos; ibi vixi nuncque recessi<br>
Concupiens patriam dulcemque revisere gentem.&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
Missus ad haec: &laquo;tibi iam dictus per me iubet heres,<br>
Ut cum scriniolis equitem des atque puellam.<br>
Quod si promptus agis, vitam concedet et artus.&raquo;<br>
Waltharius contra fidenter protulit ista:<br>
&laquo;Stultius effatum me non audisse sophistam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
Arbitror. En memoras, quod princeps, nescio vel quis,<br>
Promittat, quod non retinet nec fors retinebit.<br>
An deus est, ut iure mihi concedere possit<br>
Vitam? num manibus tetigit? num carcere trusit<br>
Vel post terga meas torsit per vincula palmas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
At tamen ausculta: si me certamine laxat<br>
(Aspicio, ferratus adest, ad proelia venit),<br>
Armillas centum de rubro quippe metallo<br>
Factas transmittam, quo nomen regis honorem.&raquo;<br>
Tali responso discesserat ille recepto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
Principibus narrat, quod protulit atque resumpsit.<br>
Tunc Hagano ad regem: &laquo;porrectam suscipe gazam,<br>
Hac potis es decorare, pater, tecum comitantes,<br>
Et modo de pugna palmam revocare memento!<br>
Ignotus tibi Waltharius et maxima virtus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
Ut mihi praeterita portendit visio nocte,<br>
Non, si conserimus, nos prospera cuncta sequentur.<br>
Visum quippe mihi te colluctarier urso,<br>
Qui post conflictus longos tibi mordicus unum<br>
Crus cum poplite ad usque femur decerpserat omne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
Et mox auxilio subeuntem ac tela ferentem<br>
Me petit atque oculum cum dentibus eruit unum.&raquo;<br>
His animadversis clamat rex ille superbus:<br>
&laquo;Ut video, genitorem imitaris Hagathien ipse.<br>
Hic quoque perpavidam gelido sub pectore mentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
Gesserat et multis fastidit proelia verbis.&raquo;<br>
Tunc heros magnam iuste conceperat iram,<br>
Si tamen in dominum licitum est irascier ullum.<br>
&laquo;En&raquo; ait &laquo;in vestris consistant omnia telis.<br>
Est in conspectu, quem vultis, dimicet omnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
Comminus astatis, nec iam timor impedit ullum;<br>
Eventum videam nec consors sim spoliorum.&raquo;<br>
Dixerat et collem petiit mox ipse propinquum<br>
Descendensque ab equo consedit et aspicit illo.<br>
Post haec Guntharius Camaloni praecipit aiens:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
&laquo;Perge et thesaurum reddi mihi praecipe totum.<br>
Quodsi cunctetur (scio, tu vir fortis et audax),<br>
Congredere et bello devictum mox spoliato!&raquo;<br>
Ibat Mettensis Camalo metropolitanus,<br>
Vertice fulva micat cassis, de pectore thorax,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
Et procul acclamans: &laquo;heus, audi&raquo; dixit &laquo;amice!<br>
Regi Francorum totum transmitte metallum,<br>
Si vis ulterius vitam vel habere salutem!&raquo;<br>
Conticuit paulum verbo fortissimus heros,<br>
Opperiens propius hostem adventare ferocem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
Advolitans missus vocem repetiverat istam:<br>
[&laquo;Regi Francorum totum transmitte metallum!&raquo;<br>
Tum iuvenis constans responsum protulit istud:<br>
&laquo;Quid quaeris vel quid reddi, importune, coartas?<br>
Numquid Gunthario furabar talia regi?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
Aut mihi pro lucro quicquam donaverat ille,<br>
Ut merito usuram me cogat solvere tantam?<br>
Num pergens ego dampna tuli vestrae regioni,<br>
Ut vel hinc iuste videar spoliarier a te?<br>
Si tantam invidiam cunctis gens exhibet ista,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
Ut calcare solum nulli concedat eunti,<br>
Ecce viam mercor, regi transmitto ducentas<br>
Armillas. Pacem donet modo bella remittens."<br>
Haec postquam Camalo percepit corde ferino,<br>
&laquo;Amplificabis&raquo; ait &laquo;donum, dum scrinia pandis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
Consummare etenim sermones nunc volo cunctos:<br>
Aut quaesita dabis aut vitam sanguine fundes.&raquo;<br>
Sic ait et triplicem clipeum collegit in ulnam<br>
Et crispans hastile micans vi nititur omni<br>
Ac iacit. At iuvenis devitat cautior ictum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
Hasta volans casso tellurem vulnere mordit.<br>
Waltharius tandem: &laquo;si sic placet&raquo;, inquit &laquo;agamus!&raquo;<br>
Et simul in dictis hastam transmisit. at illa<br>
Per laevum latus umbonis transivit, et ecce<br>
Palmam, qua Camalo mucronem educere coepit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
Confixit femori transpungens terga caballi.<br>
Nec mora, dum vulnus sentit sonipes, furit atque<br>
Excutiens dorsum sessorem sternere temptat;<br>
Et forsan faceret, ni lancea fixa teneret.<br>
Interea parmam Camalo dimisit et, hastam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
Complexus laeva, satagit divellere dextram.<br>
Quod mox perspiciens currit celeberrimus heros<br>
Et pede compresso capulo tenus ingerit ensem;<br>
Quem simul educens hastam de vulnere traxit.<br>
Tunc equus et dominus hora cecidere sub una.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
Et dum forte nepos conspexerat hoc Camalonis,<br>
Filius ipsius Kimo eognomine fratris,<br>
Quem referunt quidam Scaramundum nomine dictum,<br>
Ingemit et lacrimis compellat tristior omnes:<br>
&laquo;Haec me prae cunctis heu respicit actio rerum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
Nunc aut commoriar vel carum ulciscar amicum.&raquo;<br>
Namque angusta loci solum concurrere soli<br>
Cogebant, nec quisquam alii succurrere quivit.<br>
Advolat infelix Scaramundus iam moriturus,<br>
Bina manu lato crispans hastilia ferro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
Qui dum Waltharium nullo terrore videret<br>
Permotum fixumque loco consistere in ipso,<br>
Sic ait infrendens et equinam vertice caudam<br>
Concutiens: &laquo;in quo fidis? vel quae tua spes est?<br>
Non ego iam gazam nec rerum quidque tuarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
Appeto, sed vitam cognati quaero perempti.&raquo;<br>
Ille dehinc: &laquo;si convincar, quod proelia primus<br>
Temptarim seu quid merui, quod talia possim<br>
Iure pati, absque mora tua me transverberet hasta.&raquo;<br>
Necdum sermonem concluserat, en Scaramundus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
Unum de binis hastile retorsit in illum<br>
Confestimque aliud. Quorum celeberrimus heros<br>
Unum devitat, quatit ex umbone secundum.<br>
Tunc aciem gladii promens Scaramundus acuti<br>
Proruit in iuvenem cupiens praescindere frontem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
Effrenique in equo propius devectus ad illum<br>
Non valuit capiti libratum infindere vulnus,<br>
Sed capulum galeae impegit: dedit illa resultans<br>
Tinnitus ignemque simul transfudit ad auras.<br>
Sed non cornipedem potuit girare superbum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
Donec Waltharius sub mentum cuspidis ictum<br>
Fixerat et sella moribundum sustulit alta.<br>
Qui caput orantis proprio mucrone recidens<br>
Fecit cognatum pariter fluitare cruorem.<br>
Hunc ubi Guntharius conspexit obisse superbus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
Hortatur socios pugnam renovare furentes:<br>
&laquo;Aggrediamur eum nec respirare sinamus,<br>
Donec deficiens lassescat; et inde revinctus<br>
Thesauros reddet luet et pro sanguine poenas.&raquo;<br>
Tertius en Werinhardus abit bellumque lacessit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
Quamlibet ex longa generatus stirpe nepotum,<br>
O vir clare, tuus cognatus et artis amator,<br>
Pandare, qui quondam iussus confundere foedus<br>
In medios telum torsisti primus Achivos.<br>
Hic spernens hastam pharetram gestavit et arcum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
Eminus emissis haud aequo Marte sagittis<br>
Waltharium turbans. contra tamen ille virilis<br>
Constitit opponens clipei septemplicis orbem,<br>
Saepius eludens venientes providus ictus.<br>
Nam modo dissiluit, parmam modo vergit in austrurn&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
Telaque discussit, nullum tamen attigit illum.<br>
Postquam Pandarides se consumpsisse sagittas<br>
Incassum videt, iratus mox exerit ensem<br>
Et demum advolitans has iactitat ore loquelas:<br>
&laquo;O si ventosos lusisti, callide, iactus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
Forsan vibrantis dextrae iam percipis ictum.&raquo;<br>
Olli Waltharius ridenti pectore adorsus:<br>
&laquo;Iamque diu satis expecto certamina iusto<br>
Pondere agi. Festina, in me mora non erit ulla.&laquo;<br>
Dixerat et toto conixus corpore ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
Conicit. Hasta volans pectus reseravit equinum:<br>
Tollit se arrectum quadrupes et calcibus auras<br>
Verberat effundensque equitem cecidit super illum.<br>
Accurrit iuvenis et ei vi diripit ensem.<br>
Casside discussa crines complectitur albos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
Multiplicesque preces nectenti dixerat heros:<br>
&laquo;Talia non dudum iactabas dicta per auras.&raquo;<br>
Haec ait et truncum secta cervice reliquit.<br>
Sed non dementem tria visa cadavera terrent<br>
Guntharium: iubet ad mortem properare vicissim.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
En a Saxonicis oris Ekivrid generatus<br>
Quartus temptavit bellum, qui pro nece facta<br>
Cuiusdam primatis eo diffugerat exul.<br>
Quem spadix gestabat equus maculis variatus.<br>
Hic ubi Waltharium promptum videt esse duello,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
&laquo;Dic&raquo; ait &laquo;an corpus vegetet tractabile temet<br>
Sive per aerias fallas, maledicte, figuras.<br>
Saltibus assuetus faunus mihi quippe videris.&raquo;<br>
Illeque sublato dedit haec responsa cachinno:<br>
&laquo;Celtica lingua probat te ex illa gente creatum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
Cui natura dedit reliquas ludendo praeire.<br>
At si te propius venientem dextera nostra<br>
Attingat, post Saxonibus memorare valebis,<br>
Te nunc in Vosago fauni fantasma videre.&raquo;<br>
&laquo;Attemptabo quidem, quid sis&raquo;, Ekivrid ait, ac mox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
Ferratam cornum graviter iacit. Illa retorto<br>
Emicat amento; quam durus fregerat umbo.<br>
Waltharius contra respondit cuspide missa:<br>
&laquo;Haec tibi silvanus transponit munera faunus.<br>
Aspice, num mage sit telum penetrabile nostrum. &raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
Lancea taurino contextum tergore lignum<br>
Diffidit ac tunicam scindens pulmone resedit.<br>
Volvitur infelix Ekivrid rivumque cruoris<br>
Evomit: en mortem fugiens incurrit eandem.<br>
Cuius equum iuvenis post tergum in gramen abegit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
Tunc a Gunthario clipeum sibi postulat ipsum<br>
Quintus ab inflato Hadawardus pectore lusus.<br>
Qui pergens hastam sociis dimisit habendam,<br>
Audax in solum confisus inaniter ensem.<br>
Et dum conspiceret deiecta cadavera totam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
Conclusisse viam nec equum transire valere,<br>
Dissiliens parat ire pedes. Stetit acer in armis<br>
Waltharius laudatque virum, qui praebuit aequam<br>
Pugnandi sortem. Hadawart tum dixit ad illum:<br>
&laquo;O versute dolis ac fraudis conscie serpens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
Occultare artus squamoso tegmine suetus<br>
Ac veluti coluber girum collectus in unum<br>
Tela tot evitas tenui sine vulneris ictu<br>
Atque venenatas ludis sine more sagittas!<br>
Numquid et iste, putas, astu vitabitur ictus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
Quem propius stantis certo libramine mittit<br>
Dextra manus? neque enim is teli seu vulneris auctor.<br>
Audi consilium: parmam deponito pictam!<br>
Hanc mea sors quaerit, regis quoque sponsio praestat.<br>
Nolo quidem laedas, oculis quia complacet istis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
Sin alias, licet et lucem mihi dempseris almam,<br>
Assunt hic plures socii carnisque propinqui,<br>
Qui, quamvis volucrem simules pennasque capessas,<br>
Te tamen immunem numquam patientur abire.&raquo;<br>
Belliger at contra nil territus intulit ista:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
&laquo;De reliquis taceo, clipeum defendere curo.<br>
Pro meritis, mihi crede, bonis sum debitor illi.<br>
Hostibus iste meis se opponere saepe solebat<br>
Et pro vulneribus suscepit vulnera nostris.<br>
Quam sit oportunus hodie mihi, cernis et ipse;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
Non cum Walthario loquereris forsan, abesset.<br>
Viribus o summis hostem depellere cures,<br>
Dextera, ne rapiat tibi propugnacula muri!<br>
Tu clavum umbonis studeas retinere, sinistra,<br>
Atque ebori digitos circumfer glutine fixos!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
Istic ne ponas pondus, quod tanta viarum<br>
Portasti spatia, ex Avarum nam sedibus altis!&raquo;<br>
Ille dehinc: &laquo;invitus agis, si sponte recusas.<br>
Nec solum parmam, sed equum cum virgine et auro<br>
Reddes: tum demum scelerum cruciamina pendes.&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
Haec ait et notum vagina diripit ensem.<br>
Inter se variis terrarum partibus orti<br>
Concurrunt. Stupuit Vosegus haec fulmina et ictus.<br>
Olli sublimes animis ac grandibus armis,<br>
Hic gladio fidens, hic acer et arduus hasta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
Inter se multa et valida vi proelia miscent.<br>
Non sic nigra sonat percussa securibus ilex,<br>
Ut dant tinnitus galeae clipeique resultant.<br>
Mirantur Franci, quod non lassesceret heros<br>
Waltharius, cui nulla quies spatiumve dabatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
Emicat hic impune putans iam Wormatiensis<br>
Alte et sublato consurgit fervidus ense,<br>
Hoc ictu memorans semet finire duellum.<br>
Providus at iuvenis ferientem cuspide adacta<br>
Intercepit et ignarum dimittere ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
Cogebat: procul in dumis resplenduit ensis.<br>
Hic ubi se gladio spoliatum vidit amico,<br>
Accelerare fugam fruticesque volebat adire.<br>
Alpharides fretus pedibus viridique iuventa<br>
Insequitur dicens: &laquo;quonam fugis? accipe scutum!&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
Sic ait atque hastam manibus levat ocius ambis<br>
Et ferit. Ille cadit, clipeus superintonat ingens.<br>
Nec tardat iuvenis: pede collum pressit et hasta<br>
Divellens parmam telluri infixerat illum.<br>
Ipse oculos vertens animam sufflavit in auram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
Sextus erat Patavrid. Soror hunc germana Haganonis<br>
Protulit ad lucem. Quem dum procedere vidit,<br>
Vocibus et precibus conatur avunculus inde<br>
Flectere proclamans: &laquo;quonam ruis? aspice mortem,<br>
Qualiter arridet! desiste! en ultima Parcae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
Fila legunt. O care nepos, te mens tua fallit.<br>
Desine! Waltharii tu denique viribus impar.&raquo;<br>
Infelix tamen ille means haec omnia sprevit;<br>
Arsit enim venis laudem captare cupiscens.<br>
Tristatusque Hagano suspiria pectore longa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
Traxit et has imo fudit de corde loquelas:<br>
&laquo;O vortex mundi, fames insatiatus habendi,<br>
Gurges avaritiae, cunctorum fibra malorum!<br>
O utinam solum gluttires dira metallum<br>
Divitiasque alias homines impune remittens!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
Sed tu nunc homines perverso numine perflans<br>
Incendis, nullique suum iam sufficit. Ecce<br>
Non trepidant mortem pro lucro incurrere turpem.<br>
Quanto plus retinent, tanto sitis ardet habendi.<br>
Externis modo vi modo furtive potiuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
Et, quod plus renovat gemitus lacrimasque ciebit,<br>
Caeligenas animas Erebi fornace retrudunt.<br>
Ecce ego dilectum nequeo revocare nepotem;<br>
Instimulatus enim de te est, o saeva cupido.<br>
En caecus mortem properat gustare nefandam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
Et vili pro laude cupit descendere ad umbras.<br>
Heu mihi care nepos, quid matri, perdite, mandas ?<br>
Quis nuper ductam refovebit, care, maritam,<br>
Cui nec, rapte spei, pueri ludicra dedisti?<br>
Quis tibi nam furor est? unde haec dementia venit?&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">875</span><br>
Sic ait et gremium lacrimis conspersit obortis,<br>
Et longum &laquo;formose, vale&raquo; singultibus edit.<br>
Waltharius, licet alonge, socium fore maestum<br>
Attendit, clamorque simul pervenit ad aures.<br>
Unde incursantem sic est affatus equestrem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
&laquo;Accipe consilium, iuvenis clarissime, nostrum<br>
Et te conservans melioribus utere fatis.<br>
Desine, nam tua te fervens fiducia fallit!<br>
Heroum tot cerne neces et cede duello,<br>
Ne suprema videns hostes facias mihi plures.&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>
&laquo;Quid de morte mea euras&raquo; ait ille &laquo;tyranne?<br>
Est modo pugnandum tibimet, non sermocinandum.&raquo;<br>
Dixit et in verbo nodosam destinat hastam,<br>
Cuspide quam propria divertens transtulit heros.<br>
Quae subvecta choris ac viribus acta furentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
In castrum venit atque pedes stetit ante puellae.<br>
Ipsa metu perculsa sonum prompsit muliebrem.<br>
At postquam tenuis redit in praecordia sanguis,<br>
Paulum suspiciens spectat, num viveret heros.<br>
Tum quoque vir fortis Francum discedere bello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">895</span><br>
Iussit; at ille furens gladium nudavit et ipsum<br>
Incurrens petiit vulnusque a vertice librat.<br>
Alpharides parmam demum concusserat aptam<br>
Et spumantis apri frendens de more tacebat.<br>
Ille ferire volens se pronior omnis ad ictum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
Exposuit, sed Waltharius sub tegmine flexus<br>
Delituit corpusque suum contraxit, et ecce<br>
Vulnere delusus iuvenis recidebat ineptus.<br>
Finis erat, nisi quod genibus tellure refixis<br>
Belliger accubuit calibemque sub orbe cavebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">905</span><br>
Hic dum consurgit, pariter se subrigit ille<br>
Ac citius scutum trepidus sibi praetulit atque<br>
Frustra certamen renovare parabat. At illum<br>
Alpharides fixa gladio petit ocius hasta<br>
Et mediam clipei dempsit vasto impete partem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">910</span><br>
Hamatam resecans loricam atque ilia nudans.<br>
Labitur infelix Patavrid sua viscera cernens<br>
Silvestrique ferae corpus, animam dedit Orco.<br>
Hunc sese ulturum spondens Gerwitus adivit,<br>
Qui forti subvectus equo supra volat omnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">915</span><br>
Stragem, quae angustam concluserat obvia callem.<br>
Et dum bellipotens recidisset colla iacentis,<br>
Venit et ancipitem vibravit in ora bipennem<br>
(Istius ergo modi Francis tunc arma fuere).<br>
Vir celer obiecit peltam frustravit et ictum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">920</span><br>
Ac retro saliens hastam rapiebat amicam<br>
Sanguineumque ulva viridi dimiserat ensem.<br>
Hic vero metuenda virum tum bella videres.<br>
Sermo quidem nullus fuit inter Martia tela:<br>
Sic erat adverso mens horum intenta duello.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">925</span><br>
Is furit, ut caesos mundet vindicta sodales,<br>
Ille studet vitam toto defendere nisu<br>
Et, si fors dederit, palmam retinere triumphi.<br>
Hic ferit, ille cavet; petit ille, reflectitur iste:<br>
Ad studium fors et virtus miscentur in unum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">930</span><br>
Longa tamen cuspis breviori depulit hostem<br>
Armatum telo, girat sed et ille caballum<br>
Atque fatigatum cupiebat fallere homonem.<br>
Iam magis atque magis irarum mole gravatus<br>
Waltharius clipeum Gerwiti sustulit imum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">935</span><br>
Transmissoque femur penetraverat inguine ferrum.<br>
Qui post terga ruens clamorem prodidit atrum<br>
Exitiumque dolens pulsabat calcibus arvum.<br>
Hunc etiam truncum caesa cervice reliquit.<br>
Idem Wormatiae campis comes extitit ante.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">940</span><br>
Tunc primum Franci coeperunt forte morari<br>
Et magnis precibus dominum decedere pugna<br>
Deposcunt. Furit ille miser caecusque profatur:<br>
&laquo;Quaeso, viri fortes et pectora saepe probata,<br>
Ne fors haec cuicumque metum, sed conferat iram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">945</span><br>
Quid mihi, si Vosago sic sic inglorius ibo?<br>
Mentem quisque meam sibi vindicet. En ego partus<br>
Ante mori sum, Wormatiam quam talibus actis<br>
Ingrediar. Petat hic patriam sine sanguine victor?<br>
Hactenus arsistis hominem spoliare metallis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">950</span><br>
Nunc ardete, viri, fusum mundare cruorem,<br>
Ut mors abstergat mortem, sanguis quoque sanguem,<br>
Soleturque necem sociorum plaga necantis!&raquo;<br>
His animum dictis demens incendit et omnes<br>
Fecerat immemores vitae simul atque salutis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">955</span><br>
Ac velut in ludis alium praecurrere quisque<br>
Ad mortem studuit; sed semita, ut antea dixi,<br>
Cogebat binos bello decernere solos.<br>
Vir tamen illustris dum cunctari videt illos,<br>
Vertice distractas suspendit in arbore cristas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">960</span><br>
Et ventum captans sudorem tersit anhelus.<br>
Ecce repentino Randolf athleta caballo<br>
Praevertens reliquos hunc importunus adivit<br>
Ac mox ferrato petiit sub pectore conto.<br>
Et nisi duratis Wielandia fabrica giris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">965</span><br>
Obstaret, spisso penetraverit ilia ligno.<br>
Ille tamen subito stupefactus corda pavore<br>
Munimen clipei obiecit mentemque recepit.<br>
Nec tamen et galeam fuerat sumpsisse facultas.<br>
Francus at emissa gladium nudaverat hasta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">970</span><br>
Et feriens binos Aquitani vertice crines<br>
Abrasit, sed forte cutem praestringere summam<br>
Non licuit; rursumque alium vibraverat ictum<br>
Et praeceps animi directo obstamine scuti<br>
Impegit calibem, nec quivit viribus ullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">975</span><br>
Elicere. Alpharides retro, se fulminis instar<br>
Excutiens, Francum valida vi fudit ad arvum<br>
Et super assistens pectus conculcat et inquit:<br>
&laquo;En pro calvitio capitis te vertice fraudo,<br>
Ne fiat ista tuae de me iactantia sponsae.&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">980</span><br>
Vix effatus haec truncavit colla precantis.<br>
At nonus pugnae Helmnod successit, et ipse<br>
Insertum triplici gestabat fune tridentem,<br>
Quem post terga quidem socii stantes tenuerunt,<br>
Consiliumque fuit, dum cuspis missa sederet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">985</span><br>
In clipeo, cuncti pariter traxisse studerent,<br>
Ut vel sic hominem deiecissent furibundum;<br>
Atque sub hac certum sibi spe posuere triumphum.<br>
Nec mora, dux totas fundens in brachia vires<br>
Misit in adversum magna cum voce tridentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">990</span><br>
Edicens: &laquo;ferro tibi finis, calve, sub isto!&raquo;<br>
Qui ventos penetrans iaculorum more coruscat,<br>
Quod genus aspidis ex alta sese arbore tanto<br>
Turbine demittit, quo cuncta obstantia vincat.<br>
Quid moror? umbonem sciderat peltaque resedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">995</span><br>
Clamorem Franci tollunt saltusque resultat,<br>
Obnixique trahunt restim simul atque vicissim,<br>
Nec dubitat princeps tali se aptare labori.<br>
Manarunt cunctis sudoris flumina membris.<br>
Sed tamen haec inter velut aesculus astitit heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1000</span><br>
Quae non plus petit astra comis quam Tartara fibris,<br>
Contempnens omnes ventorum immota fragores.<br>
Certabant hostes hortabanturque viritim,<br>
Ut, si non quirent ipsum detrudere ad arvum<br>
Munimen clipei saltem extorquere studerent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1005</span><br>
Quo dempto vivus facile caperetur ab ipsis.<br>
Nomina quae restant edicam iamque trahentum:<br>
Nonus Eleuthir erat, Helmnod cognomine dictus,<br>
Argentina quidem decimum dant oppida Trogum,<br>
Extulit undecimum pollens urbs Spira Tanastum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1010</span><br>
Absque Haganone locum rex supplevit duodenum.<br>
Quattuor hi adversum summis conatibus unum<br>
Contendunt pariter multo varioque tumultu.<br>
Interea Alpharidi vanus labor incutit iram,<br>
Et qui iam pridem nudarat casside frontem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1015</span><br>
In framea tunicaque simul confisus aena<br>
Omisit parmam primumque invasit Eleuthrin.<br>
Huic galeam findens cerebrum diffudit et ipsam<br>
Cervicem resecans pectus patefecit, at aegrum<br>
Cor pulsans animam liquit mox atque calorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1020</span><br>
Inde petit Trogum haerentem in fune nefando.<br>
Qui subito attonitus recidentis morte sodalis<br>
Horribilique hostis conspectu coeperat acrem<br>
Nequiquam temptare fugam voluitque relicta<br>
Arma recolligere, ut rursum repararet agonem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1025</span><br>
(Nam cuncti funem tracturi deposuerunt<br>
Hastas cum clipeis). Sed quanto maximus heros<br>
Fortior extiterat, tanto fuit ocior, olli<br>
Et cursu capto suras mucrone recidit<br>
Ac sic tardatum praevenit et abstulit eius&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1030</span><br>
Scutum. Sed Trogus quamvis de vulnere lassus,<br>
Mente tamen fervens saxum circumspicit ingens,<br>
Quod rapiens subito obnixum contorsit in hostem<br>
Et proprium a summo clipeum fidit usque deorsum.<br>
Sed retinet fractum pellis superaddita lignum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1035</span><br>
Moxque genu posito viridem vacuaverat aedem<br>
Atque ardens animis vibratu terruit auras,<br>
Et si non quivit virtutem ostendere factis,<br>
Corde tamen habitum patefecit et ore virilem.<br>
Nec manes ridere videns audaciter infit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1040</span><br>
&laquo;O mihi si clipeus vel sic modo adesset amicus!<br>
Fors tibi victoriam de me, non inclita virtus<br>
Contulit. Ad scutum mucronem hic tollito nostrum!&raquo;<br>
Tum quoque subridens &laquo;venio iam&raquo; dixerat heros<br>
Et cursu advolitans dextram ferientis ademit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1045</span><br>
Sed cum athleta ictum libraret ab aure secundum<br>
Pergentique animae valvas aperire studeret,<br>
Ecce Tanastus adest telis cum rege resumptis<br>
Et socium obiecta protexit vulnere pelta.<br>
Hinc indignatus iram convertit in ipsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1050</span><br>
Waltharius humerumque eius de cardine vellit<br>
Perque latus ducto suffudit viscera ferro.<br>
&laquo;Ave!&raquo; procumbens submurmurat ore Tanastus.<br>
Quo recidente preces contempsit promere Trogus<br>
Conviciisque sui victorem incendit amaris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1055</span><br>
Seu virtute animi, seu desperaverat. Exin<br>
Alpharides: &laquo;morere&raquo; inquit &laquo;et haec sub Tartara transfer<br>
Enarrans sociis, quod tu sis ultus eosdem.&raquo;<br>
His dictis torquem collo circumdedit aureum.<br>
Ecce simul caesi volvuntur pulvere amici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1060</span><br>
Crebris foedatum ferientes calcibus arvum.
</p>

<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY></HTML>