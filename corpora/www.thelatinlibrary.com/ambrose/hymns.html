<html>
	<head>
		<title>
			Ambrosius: Hymni
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SANCTI AMBROSII MEDIOLANENSIS EPISCOPI HYMNI
</P>

<p class=border></P>


<p>
<b> HYMNUS I. </B>
</p>

<p>
Aeterne rerum conditor, <br>
Noctem diemque qui regis, <br>
Et temporum das tempora, <br>
Ut alleves fastidium, <br>
Praeco diei jam sonat, <br>
Noctis profundae pervigil, <br>
Nocturna lux viantibus, <br>
A nocte noctem segregans. <br>
Hoc excitatus Lucifer, <br>
Solvit polum caligine, <br>
Hoc omnis errorum chorus, <br>
Viam nocendi deserit. <br>
Hoc nauta vires colligit, <br>
Pontique mitescunt freta, <br>
Hoc ipsa petra Ecclesiae <br>
Canente, culpam diluit. <br>
Surgamus ergo strenue, <br>
Gallus jacentes excitat, <br>
Et somnolentos increpat, <br>
Gallus negantes arguit. <br>
Gallo canente, spes redit, <br>
Aegris salus refunditur, <br>
Mucro latronis conditur, <br>
Lapsis fides revertitur. <br>
Jesu, labantes respice, <br>
Et nos videndo corrige; <br>
Si respicis, lapsus cadunt, <br>
Fletuque culpa solvitur. <br>
Tu lux refulge sensibus, <br>
Mentisque somnum discute: <br>
Te nostra vox primum sonet, <br>
Et vota solvamus tibi.
</p>

<p class=shortborder></p>

<p>
<b>HYMNUS II. </B>
</p>

<p>
Deus creator omnium, <br>
Polique rector, vestiens <br>
Diem decoro lumine, <br>
Noctem soporis gratia. <br>
Artus solutos ut quies <br>
Reddat laboris usui, <br>
Mentesque fessas allevet, <br>
Luctusque solvat anxios. <br>
Grates peracto jam die, <br>
Et noctis exortu preces, <br>
Votis, reos ut adjuves, <br>
Hymnum canentes solvimus. <br>
Te cordis ima concinant, <br>
Te vox canora concrepet, <br>
Te diligat castus amor, <br>
Te mens adoret sobria. <br>
Ut cum profunda clauserit <br>
Diem caligo noctium, <br>
Fides tenebras nesciat, <br>
Et nox fide reluceat. <br>
Dormire mentem ne sinas, <br>
Dormire culpa noverit, <br>
Custos fides refrigerans, <br>
Somni vaporem temperet. <br>
Exuta sensu lubrico, <br>
Te cordis alta somnient; <br>
Nec hostis invidi dolo <br>
Pavor quietos suscitet. <br>
Christum rogemus et Patrem, <br>
Christi Patrisque Spiritum, <br>
Unum potens per omnia <br>
Fove precantes Trinitas.
</p>

<p class=shortborder></p>

<p>
<b>HYMNUS III. </B>
</p>

<p>
Jam surgit hora tertia, <br>
Qua Christus ascendit crucem, <br>
Nil insolens mens cogitet, <br>
Intendat affectum precis. <br>
Qui corde Christum suscipit, <br>
Innoxium sensum gerit: <br>
Votisque praestat sedulis, <br>
Sanctum mereri Spiritum. <br>
Haec hora qua finem dedit <br>
Diri veterno criminis, <br>
Mortisque regnum diluit, <br>
Culpamque ab aevo sustulit. <br>
Hinc jam beata tempora <br>
Coepere Christi gratia: <br>
Fide replevit veritas <br>
Totum per orbem Ecclesias. <br>
Celso triumphi vertice, <br>
Matri loquebatur suae: <br>
En filius, mater, tuus; <br>
Apostole, en mater tua. <br>
Praetenta nuptae foedera <br>
Alto docens mysterio; <br>
Ne virginis partus sacer <br>
Matris pudorem laederet. <br>
Cui fidem coelestibus <br>
Jesus dedit miraculis: <br>
Nec credidit plebs impia; <br>
Qui credidit, salvus erit. <br>
Nos credimus natum Deum, <br>
Partumque Virginis sacrae, <br>
Peccata qui mundi tulit, <br>
Ad dexteram sedens Patris.
</p>

<p class=shortborder></p>

<p>
<b>HYMNUS IV. </B>
</p>

<p>
Veni, redemptor gentium, <br>
Ostende partum Virginis, <br>
Miretur omne saeculum: <br>
Talis decet partus Deum. <br>
Non ex virili semine, <br>
Sed mystico spiramine, <br>
Verbum Dei factum caro, <br>
Fructusque ventris floruit. <br>
Alvus tumescit Virginis, <br>
Claustrum pudoris permanet, <br>
Vexilla virtutum micant, <br>
Versatur in templo Deus. <br>
Procedens de thalamo suo, <br>
Pudoris aula regia, <br>
Geminae Gigas substantiae, <br>
Alacris ut currat viam. <br>
Egressus ejus a Patre, <br>
Regressus ejus ad Patrem; <br>
Excursus usque ad inferos, <br>
Recursus ad sedem Dei. <br>
Aequalis aeterno Patri <br>
Carnis tropaeo accingere <br>
Infirma nostri corporis <br>
Virtute firmans perpeti. <br>
Praesepe jam fulget tuum, <br>
Lumenque nox spirat novum, <br>
Quod nulla nox interpolet, <br>
Fideque jugi luceat.
</p>

<p class=shortborder></p>

<p>
<b>HYMNUS V. </B>
</p>

<p>
Illuminans Altissimus <br>
Micantium astrorum globos, <br>
Pax, vita, lumen, veritas, <br>
Jesu fave precantibus. <br>
Seu mystico baptismate <br>
Fluenta Jordanis retro <br>
Conversa quondam tertio <br>
Praesente sacraris die. <br>
Seu stella partum Virginis <br>
Coelo micans signaveris; <br>
Et hac adoratum die <br>
Praesepe Magos duxeris. <br>
Vel hydriis plenis aquae <br>
Vini saporem infuderis: <br>
Hausit minister conscius, <br>
Quod ipse non impleverat. <br>
Aquas colorari videns, <br>
Inebriare flumina; <br>
Mutata elementa stupent <br>
Transire in usus alteros. <br>
Sic quinque millibus viris <br>
Dum quinque panes dividis, <br>
Edentium sub dentibus <br>
In ore crescebat cibus. <br>
Multiplicabatur magis <br>
Dispendio panis suo: <br>
Quis haec videns mirabitur <br>
Juges meatus fontium? <br>
Inter manus frangentium <br>
Panis rigatur profluus: <br>
Intacta quae non fregerant, <br>
Fragmenta subrepunt viris.
</p>

<p class=shortborder></p>

<p>
<b>HYMNUS VI. </B>
</p>

<p>
Orabo mente Dominum, <br>
Orabo simul spiritu; <br>
Ne vox sola Deo canat, <br>
Sensusque noster alibi <br>
Ductus, aberret fluctuans, <br>
Vanis praeventus casibus.
</p>

<p class=shortborder></p>

<p>
<b>HYMNUS VII. </B>
</p>

<p>
Splendor Paternae gloriae, <br>
De luce lucem proferens, <br>
Primordiis lucis novae <br>
Diem dies illuminans. <br>
Verusque sol illabere, <br>
Micans nitore perpeti, <br>
Jubarque sancti Spiritus <br>
Infunde nostris sensibus. <br>
Votis vocemus et Patrem, <br>
Patrem perennis gloriae, <br>
Patrem potentis gratiae, <br>
Culpam releget lubricam. <br>
Informet actus strenuos, <br>
Dentes retundat invidi, <br>
Casus secundet asperos, <br>
Donet gerendi gratiam. <br>
Mentem gubernet et regat, <br>
Casto fideli corpore, <br>
Fides calore ferveat, <br>
Fraudis venena nesciat. <br>
Christusque nobis sit cibus, <br>
Potusque noster sit fides, <br>
Laeti bibamus sobriam <br>
Ebrietatem Spiritus. <br>
Laetus dies hic transeat, <br>
Pudor sit ut diluculum, <br>
Fides velut meridies, <br>
Crepusculum mens nesciat. <br>
Aurora cursus provehit, <br>
Aurora totus prodeat <br>
In Patre totus Filius <br>
Et totus in Verbo Pater.
</p>

<p class=shortborder></p>

<p>
<b>HYMNUS VIII. </B>
</p>

<p>
Aeterna Christi munera, <br>
Et martyrum victorias, <br>
Laudes ferentes debitas, <br>
Laetis canamus mentibus. <br>
Ecclesiarum principes, <br>
Belli triumphales duces, <br>
Coelestis aulae milites, <br>
Et vera mundi lumina. <br>
Terrore victo saeculi,<br>
Spretisque poenis corporis, <br>
Mortis sacrae compendio, <br>
Vitam beatam possident. <br>
Traduntur igni martyres, <br>
Et bestiarum dentibus, <br>
Armata saevit ungulis <br>
Tortoris insani manus, <br>
Nudata pendent viscera, <br>
Sanguis sacratus funditur, <br>
Sed permanent immobiles <br>
Vitae perennis gratia. <br>
Devota sanctorum fides, <br>
Invicta spes credentium; <br>
Perfecta Christi charitas, <br>
Mundi triumphat principem. <br>
In his Paterna gloria, <br>
In his voluntas Filii, <br>
Exsultat in his Spiritus, <br>
Coelum repletur gaudiis. <br>
Te nunc, Redemptor, quaesumus, <br>
Ut ipsorum consortio <br>
Jungas precantes servulos, <br>
In sempiterna saecula. Amen.
</p>

<p class=shortborder></p>

<p>
<b>HYMNUS IX. </B>
</p>

<p>
Somno refectis artubus, <br>
Spreto cubili surgimus, <br>
Nobis, Pater, canentibus <br>
Adesse te deposcimus. <br>
Te lingua primum concinat, <br>
Te mentis ardor ambiat; <br>
Ut actuum sequentium <br>
Tu, sancte, sis exordium. <br>
Cedant tenebrae lumini, <br>
Et nox diurno sideri; <br>
Ut culpa quam nox intulit, <br>
Lucis labascat munere. <br>
Precamur iidem supplices, <br>
Noxas ut omnes amputes; <br>
Ne ore te canentium <br>
Lauderis in perpetuum. <br>
Praesta, Pater piissime, <br>
Patrique compar unice, <br>
Cum Spiritu paraclito <br>
Regnans per omne saeculum.
</p>

<p class=shortborder></p>

<p>
<b>HYMNUS X. </B>
</p>

<p>
Consors paterni luminis, <br>
Lux ipse lucis, et dies, <br>
Noctem canendo rumpimus, <br>
Assiste postulantibus. <br>
Aufer tenebras mentium, <br>
Fuga catervas daemonum: <br>
Expelle somnolentiam, <br>
Ne pigritantes obruat. <br>
Sic, Christe, nobis omnibus <br>
Indulgeas credentibus; <br>
Ut prosit exorantibus, <br>
Quod praecinentes psallimus.
</p>

<p class=shortborder></p>

<p>
<b>HYMNUS XI. </B>
</p>

<p>
O Lux beata Trinitas, <br>
Et principalis unitas, <br>
Jam sol recedit igneus, <br>
Infunde lumen cordibus. <br>
Te mane laudum carmine, <br>
Te deprecamur vespere, <br>
Te nostra supplex gloria, <br>
Per cuncta laudet saecula.
</p>

<p class=shortborder></p>

<p>
<b>HYMNUS XII. </B>
</p>

<p>
Fit porta Christi pervia, <br>
Referta plena gratia, <br>
Transitque Rex, et permanet, <br>
Clausa, ut fuit, per saecula. <br>
Genus superni luminis, <br>
Processit aula virginis, <br>
Sponsus, redemptor, conditor, <br>
Suae gigas Ecclesiae. <br>
Honor matris et gaudium, <br>
Immensa spes credentium, <br>
Per atra mortis pocula, <br>
Resolvit nostra crimina. 
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY></HTML>