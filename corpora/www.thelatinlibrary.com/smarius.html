<html>
	<head>
		<title>
			Alexander Smarius
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ALEXANDRI SMARII CRISPI
<br>
RERVM GESTARVM SIVE AMORVM MONOBIBLION
</p>

<p class=border></P>

<p>
I Laura e lavabro
</p>

<p>
Qualis in ostrina surrexit lactea concha,<br>
&nbsp;&nbsp;&nbsp;&nbsp;aequoris e spumis vix ubi nata Venus,<br>
qualis, ut egrediens lymphas conspecta Minerva est,<br>
&nbsp;&nbsp;&nbsp;&nbsp;territa deprenso dicitur esse viro,<br>
nec minus insontem puerum Diana videntem<br>
&nbsp;&nbsp;&nbsp;&nbsp;qualis lauta sacris obstupefecit aquis,<br>
talis visa mihi solio festina relicto<br>
&nbsp;&nbsp;&nbsp;&nbsp;incertos soleis subdere Laura pedes,<br>
vesper ut aestivus calido mihi suasit amanti<br>
&nbsp;&nbsp;&nbsp;&nbsp;tempore non pacto noctis adire meam;<br>
sic obmutuerat subito clamore profuso<br>
&nbsp;&nbsp;&nbsp;&nbsp;impulsae sonitus carmine mixtus aquae.<br>
Membraque dum rapto velat modo cognita panno,<br>
&nbsp;&nbsp;&nbsp;&nbsp;prosilit ardenti nudus in ore rubor.<br>
Et quamvis speculum formam post terga referret<br>
&nbsp;&nbsp;&nbsp;&nbsp;nesciaque arcanum proderet ipsa sui<br>
frigus et exsereret tumidas sub veste papillas<br>
&nbsp;&nbsp;&nbsp;&nbsp;latius et panno staret utrimque femur,<br>
nil aliud tamen attonitus spectare volebam<br>
&nbsp;&nbsp;&nbsp;&nbsp;has quam suspensas sollicitasque genas:<br>
non secus experta rubuit vehementer ut ira,<br>
&nbsp;&nbsp;&nbsp;&nbsp;lumina non aliter fixa tenebat humo,<br>
quam mihi contrito faceret convicia pacto,<br>
&nbsp;&nbsp;&nbsp;&nbsp;qui possem castam sic temerare fidem.<br>
Et timui posthac ne se mihi dura negaret<br>
&nbsp;&nbsp;&nbsp;&nbsp;neve foret latebris semper iniqua meis:<br>
donec compresso risu direxit ocellos<br>
&nbsp;&nbsp;&nbsp;&nbsp;blanda mihi posito sponte pudore suo.<br>
Credo, non umquam veniet mihi dulcior hora<br>
&nbsp;&nbsp;&nbsp;&nbsp;nec magis ancipiti gaudia mixta metu.
</p>

<p>
II Basium Matutinum
</p>

<p>
Mane erat et gravibus lecti dum strata premebam<br>
&nbsp;&nbsp;&nbsp;&nbsp;artubus, in somni limine lentus eram.<br>
Pars vigilare mei voluit, pars altera fugit<br>
&nbsp;&nbsp;&nbsp;&nbsp;fortior et nondum prompta diurna pati;<br>
lectus et hesternos quoniam spirabat amores,<br>
&nbsp;&nbsp;&nbsp;&nbsp;non ego desidiam depositurus eram.<br>
Ore repente meo permulsus tactibus udis<br>
&nbsp;&nbsp;&nbsp;&nbsp;excitor: arrident nota labella mihi.<br>
Qualis ab Aurora velamine tingitur aer,<br>
&nbsp;&nbsp;&nbsp;&nbsp;talis in his labiis visus inesse rubor,<br>
qualis et arentem recreat ros almus agellum,<br>
&nbsp;&nbsp;&nbsp;&nbsp;talis Laura meam lavit ab ore sitim.<br>
'Sicine te dormire iuvat? Num somnia mavis?<br>
&nbsp;&nbsp;&nbsp;&nbsp;Surge' ait 'et dominae, languide, munus obi!'<br>
Quid me surgere vult? Iuxta mox ipsa iacebat,<br>
&nbsp;&nbsp;&nbsp;&nbsp;et nova nos monuit bella movere dies.<br>
Quam mea flammiferis haeserunt labra labellis!<br>
&nbsp;&nbsp;&nbsp;&nbsp;Qualiter increpuit muta per ora iocus!<br>
Qualis anhela fuit, suspiria qualia duxit:<br>
&nbsp;&nbsp;&nbsp;&nbsp;vertit in elicitas mox sua iussa preces.<br>
Sic memor officii calida sub veste manebam<br>
&nbsp;&nbsp;&nbsp;&nbsp;impiger et placito munere dignus eram.
</p>

<p>
III Morae Encomium
</p>

<p>
Desine; (vix potui) paulatim (dicere) perge,<br>
&nbsp;&nbsp;&nbsp;&nbsp;perge, sed ante Venus quam venit, adde moram.<br>
Dum licet inter nos Venerem compescere, nobis<br>
&nbsp;&nbsp;&nbsp;&nbsp;corpus utrumque novo ferveat igne diu.<br>
Lux mea, cessemus: patitur si frena voluptas<br>
&nbsp;&nbsp;&nbsp;&nbsp;quamvis exiguo tempore, maior erit.<br>
Perge, resume viam mecum, mea vita, supino -<br>
&nbsp;&nbsp;&nbsp;&nbsp;desine, namque morae, sentio, tempus adest.<br>
Pallas ut erupit patrium caput, addidit ipsam<br>
&nbsp;&nbsp;&nbsp;&nbsp;se dea discesso grata dolore deis.<br>
At nos cum Venus exanimos spumosa reliquit,<br>
&nbsp;&nbsp;&nbsp;&nbsp;nil superest nobis, nam semel orta perit.<br>
Ergo, ne locus effugii sit, desine motum -<br>
&nbsp;&nbsp;&nbsp;&nbsp;perge, Venus trepidum neve relaxet opus.<br>
Ei mihi, mox nimium numen nos vincet anhelos,<br>
&nbsp;&nbsp;&nbsp;&nbsp;mox poterit praeceps rumpere frena furor:<br>
ultima nunc manibus iungamus basia nexis,<br>
&nbsp;&nbsp;&nbsp;&nbsp;donec in exitium nos violenta trahit.
</p>

<p>
IV Vincula Amoris
</p>

<p>
'Quid cupidae mihi, lente, parum blandiris amicae?'<br>
&nbsp;&nbsp;&nbsp;&nbsp;Ausa mihi es largo dicere, vita, viro.<br>
Iam te solliciti fallunt, ingrata, labores?<br>
&nbsp;&nbsp;&nbsp;&nbsp;Ergo disce novos nunc in amore modos.<br>
Considam: constringe meos post terga lacertos,<br>
&nbsp;&nbsp;&nbsp;&nbsp;ne moveam et sedi crura tenenda liga.<br>
Altera me Siren cieas lasciva loquendo,<br>
&nbsp;&nbsp;&nbsp;&nbsp;quid valeant vatem verba, magistra, doce.<br>
Aspice iam trepidum, propius gradiaris anhelum,<br>
&nbsp;&nbsp;&nbsp;&nbsp;ebrius olfaciam corpus ut omne tuum.<br>
Basia dein simules ardenti pressa datura,<br>
&nbsp;&nbsp;&nbsp;&nbsp;proxima sed remove labra repente labris.<br>
Non magis esuriens fallacibus ille sub uvis<br>
&nbsp;&nbsp;&nbsp;&nbsp;stabat et intactas Tantalus inter aquas.<br>
Talia si sat passus ero sine fine per horas,<br>
&nbsp;&nbsp;&nbsp;&nbsp;vincula si tandem solveris arta mea,<br>
lux mea, crede mihi: tunc mox satiata dolebis<br>
&nbsp;&nbsp;&nbsp;&nbsp;me querulam nimium saepe vocasse pigrum,<br>
languida tunc rauca poteris vix voce precari:<br>
&nbsp;&nbsp;&nbsp;&nbsp;'Blanditias nimias desine, parce, fuge!'
</p>

<p>
V Rara Ratio
</p>

<p>
Blanda loqui Lalage si vult, balbutit: amandum<br>
&nbsp;&nbsp;&nbsp;&nbsp;quod <i>decus</I> esse puto, <i>dedecus</I> illa vocat.<br>
Si putat esse <i>catum</I>, dicit me balba <i>cacatum</I>,<br>
&nbsp;&nbsp;&nbsp;&nbsp;nec tamen adsidue dicere falsa solet:<br>
dicere nam dominam mihi cum conata <i>futuram</I>,<br>
&nbsp;&nbsp;&nbsp;&nbsp;fata <i>fututuram </I>est, vera locuta mihi.</p>


<p>
VI Ad dominam
</p>

<p>
Corpore non gracili nostro crispoque capillo,<br>
&nbsp;&nbsp;&nbsp;&nbsp;vita, tibi quotiens ipse videbar Amor.<br>
Qualis et ipsa mihi certa es Venus, omnibus autem<br>
&nbsp;&nbsp;&nbsp;&nbsp;nota pudicitia - falsa Minerva mihi!<br>
Nunc, quia diva mea es, mihi vis Iovis esse marita<br>
&nbsp;&nbsp;&nbsp;&nbsp;et cogor nullo iurgia iure pati.<br>
Num tibi spes triplex, o lux mea, nox mea, pomi?<br>
&nbsp;&nbsp;&nbsp;&nbsp;Alter Alexander deliget haud aliter.<br>
Quare de labris ridentibus accipe fructus<br>
&nbsp;&nbsp;&nbsp;&nbsp;dulcia et abiecto tela dolore mea.
</p>

<p>
VII Anus et tamen . . .
</p>

<p>
Laura suum metuit ne sim spreturus amorem,<br>
&nbsp;&nbsp;&nbsp;&nbsp;in me perfidiae crimina vana parat,<br>
prima simul fronti vestigia panderit aetas:<br>
&nbsp;&nbsp;&nbsp;&nbsp;anxia sic speculi se terit ante vitrum.<br>
Tam levis ista tibi constans mea cura videtur,<br>
&nbsp;&nbsp;&nbsp;&nbsp;ut longaeva mihi copula rupta foret?<br>
Baucida non alia voluit mutare Philemon,<br>
&nbsp;&nbsp;&nbsp;&nbsp;sed magis aetatis dura tulere pares,<br>
non vel adulterio teneros quae cesserat annos<br>
&nbsp;&nbsp;&nbsp;&nbsp;Tyndarida Atridae displicuisse ferunt,<br>
me quoque fata prius rapient quam taedia norim,<br>
&nbsp;&nbsp;&nbsp;&nbsp;quamquam non erimus qui sumus, ardor erit.<br>
Si nudo crispos mutarit frigore crines,<br>
&nbsp;&nbsp;&nbsp;&nbsp;sive senecta meum texerit alba caput,<br>
sive ducem baculum titubantia crura sequentur,<br>
&nbsp;&nbsp;&nbsp;&nbsp;pectus et insolitum tussis acerba premet,<br>
cum fugiet merito visum me quaeque puella<br>
&nbsp;&nbsp;&nbsp;&nbsp;(pars melior nostri sit modo sospes adhuc),<br>
tunc etiam ante fores (licet et patefeceris) exul<br>
&nbsp;&nbsp;&nbsp;&nbsp;blanda tibi rauca carmina voce canam,<br>
tunc etiam mea labra tuis rugosa labellis<br>
&nbsp;&nbsp;&nbsp;&nbsp;adiungam et tremula blandiar usque manu.<br>
Te licet imminuant praesentis damna figurae,<br>
&nbsp;&nbsp;&nbsp;&nbsp;et licet ostendat tempus in ore notas,<br>
turpia me pariter tunc et formosa latebunt:<br>
&nbsp;&nbsp;&nbsp;&nbsp;lumina defuerint, acria ut ante, diu.<br>
Dum modo tu non me contemnas ipsa senilem,<br>
&nbsp;&nbsp;&nbsp;&nbsp;cura senectutis non erit ulla mihi.
</p>

<p>
VIII Vigilia
</p>

<p>
Bacchus alit Venerem, Venerem sed crapula pellit.<br>
&nbsp;&nbsp;&nbsp;&nbsp;Hoc docuit stolidum torva puella suum.<br>
Non, non illa fuit vanis offensa cachinnis,<br>
&nbsp;&nbsp;&nbsp;&nbsp;oscula non anima fugit olente mea.<br>
Nec fastidivit blandas balbasque loquelas<br>
&nbsp;&nbsp;&nbsp;&nbsp;nec vetuit quae plus quam decet ausa manus.<br>
Verum ignota meam deduxit culpa puellam:<br>
&nbsp;&nbsp;&nbsp;&nbsp;somnus discidii causa sonorus erat.<br>
Principio modica verti me voce rogavit<br>
&nbsp;&nbsp;&nbsp;&nbsp;indulsique soni nescius ipse mei.<br>
Postquam iussa meum rupere silentia somnum,<br>
&nbsp;&nbsp;&nbsp;&nbsp;obsequio dominae non minus aptus eram.<br>
Mox tamen impatiens detracto tegmine coepit<br>
&nbsp;&nbsp;&nbsp;&nbsp;vix vigilem insuetis increpitare minis:<br>
'Quid numerem claros inter suspiria ronchos?<br>
&nbsp;&nbsp;&nbsp;&nbsp;Quae te raucisonum bestia cepit atrox?<br>
Non ita sus grunnire solet, non tigris iniqua,<br>
&nbsp;&nbsp;&nbsp;&nbsp;vel tibi clarisoni cederet ira Iovis!<br>
Aspice ut abrepti restinguant lumina somni<br>
&nbsp;&nbsp;&nbsp;&nbsp;oraque maturus pallida languor aret.'<br>
Dixit et e lecto nixa me volvere dextra<br>
&nbsp;&nbsp;&nbsp;&nbsp;ausa erat, et thalamum dura negare suum.<br>
Sic vigilem a domina paries seiungit amantem<br>
&nbsp;&nbsp;&nbsp;&nbsp;securaque potest illa quiete frui.</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</a>
	<td><a href="classics.html">The Classics Page</a>
</table>
</p>
</BODY></HTML>