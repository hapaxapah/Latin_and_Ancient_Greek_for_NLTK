<HTML><HEAD>
<TITLE>Senex Corycius</TITLE></HEAD>
<BODY BACKGROUND="paper.jpg" BGCOLOR="#FFFFFF">
<BR>
<CENTER><FONT SIZE=5>IOANNIS PASCOLI SENEX CORYCIUS (1902)</FONT></CENTER>
<P>
<CENTER> Cfr. Verg. Georg. IV 116 - 148; Hor. C. II 6</CENTER>
<P>
<HR><HR>
<BLOCKQUOTE><BLOCKQUOTE><DL compact><FONT Size=4>
<BR>
<DT><DD><B>I</B><BR>
<BR>
<DT><DD>Unam vidit apem cum secum diceret aeger<BR>
<DT><DD>Vergilius: "Sic ista tepet tibi bruma, Tarentum?<BR>
<DT><DD>sic mihi terrarum super omnes, angule, rides?<BR>
<DT><DD>sic, flumen, glacie consistis, dulce Galaesi?<BR>
<DT><FONT Size=3>5</FONT><DD>Quid faciam, vati nimium confisus amico?"<BR>
<DT><DD>Hos apis abrumpit tantillo murmure questus.<BR>
<DT><DD>Nempe querebatur vernum sibi desse teporem<BR>
<DT><DD>extremas operis cupienti excudere ceras,<BR>
<DT><DD>spargeret ut rorem post sacrum protinus ignem.<BR>
<DT><FONT Size=3>10</FONT><DD>Illo Vergilium nam tempore rura canentem<BR>
<DT><DD>abdiderat quae tranquillo canit aequore Siren<BR>
<DT><DD>multaque Parthenope (didicit nam cuncta) docebat.<BR>
<DT><DD>Septima venit hiems, cum iam sub fine laborum<BR>
<DT><DD>adiceret triplici caelestia dona libello.<BR>
<DT><FONT Size=3>15</FONT><DD>Tum caelum contraxit hiems, et frigidus imber<BR>
<DT><DD>vocales prohibebat apes erumpere tectis.<BR>
<DT><DD>At Lacedaemonium tristis petit ille Tarentum,<BR>
<DT><DD>hibernam, te vate, rosam visurus, Horati.<BR>
<DT><DD>Oebaliae squalebat ager sub turribus, Aulon<BR>
<DT><FONT Size=3>20</FONT><DD>candebat nivibus, velabat crusta Galaesum.<BR>
<DT><DD>A! vere dicetur hiems ignava poetae!<BR>
<DT><DD>Nam paucos primo mandabat mane tabellis<BR>
<DT><DD>versiculos, nec erat quod vespere lamberet ursa.<BR>
<DT><DD>Dein horrere dies inaratam postera ceram<BR>
<DT><FONT Size=3>25</FONT><DD>et stilus usque suum frustra prescindere campum.<BR>
<DT><DD>Quid, cum iam libros coepit sibi poscere pumex?<BR>
<DT><DD>Nam perhibebatur victrici saepe liburna<BR>
<DT><DD>Caesar ad Ausonium iam festinare triumphum;<BR>
<DT><DD>et perfecta velit libare Georgica Caesar.<BR>
<DT><FONT Size=3>30</FONT><DD>Solus Vergilius saltus lustrabat et agros<BR>
<DT><DD>increpitans Zephyrum: "Quid tantum flare moraris?"<BR>
<DT><DD>Hinnitum tollens Aquilo respondet acutum.<BR>
<DT><DD>Tandem vidit apem: nec erat tum cernere torpentem<BR>
<DT><DD>inter palliolum manibus: se comit et ornat<BR>
<DT><FONT Size=3>35</FONT><DD>cruribus, ut flores adeat permunda politos.<BR>
<DT><DD>"Ver ubinam, virgo, tibi?" Vixdum dixerat, ecce<BR>
<DT><DD>dirigit illa volans gressum dubitantis ad hortum,<BR>
<DT><DD>qua dabat intexta cancellus arundine rarus<BR>
<DT><DD>non aditum, vates, ipsi tibi: tu fore servas.<BR>
<DT><FONT Size=3>40</FONT><DD>At per transennam te cognovere tuentem<BR>
<DT><DD>quotquot apes circum violas inde usque metebant.<BR>
<DT><DD>Evasere aliae ringentis ab ore leonis,<BR>
<DT><DD>destiterunt siccare aliae lacrimas narcissi,<BR>
<DT><DD>ediderunt omnes magno cum murmure cantum.<BR>
<DT><FONT Size=3>45</FONT><DD>Unus in horrenti ridebat hic hortulus agro:<BR>
<DT><DD>ridebant flores Borean in monte gementem<BR>
<DT><DD>atque imitabantur nivis ipsa veste colorem<BR>
<DT><DD>securi: niveaque senex per gramina barba<BR>
<DT><DD>reptat, et hic fulcit pendentia lilia iunco,<BR>
<DT><FONT Size=3>50</FONT><DD>hic paleis operit rugosam frigore caltham,<BR>
<DT><DD>hic cratem tendit duplici super amite virgeam,<BR>
<DT><DD>ut possit gelidas contemnere flosculus auras:<BR>
<DT><DD>falx est in manibus: curva secat arida falce.<BR>
<DT><DD>Saturnum dicas alium, qui fallat agello<BR>
<DT><FONT Size=3>55</FONT><DD>abditus et casula natum per cuncta meantem.<BR>
<DT><DD>Hic immortalem sustentat melle senectam.<BR>
<DT><DD>At caelique marisque volat per caerula circum<BR>
<DT><DD>luppiter, et terras gelidis quatit undique ventis.<BR>
<DT><DD>Nequiquam: paleis vetulus sua regna tuetur<BR>
<DT><FONT Size=3>60</FONT><DD>exiguis olitor, florum pater atque apium rex.<BR>
<BR>
<DT><DD><B>II</B><BR>
<BR>
<DT><DD>&nbsp;&nbsp;&nbsp;&nbsp;"Fortunate senex" parvo post tempore vates<BR>
<DT><DD>tali voce redux vetulum compellat in horto:<BR>
<DT><DD>"ut salvus? rectene vales?" "Patienter". "Amabo:<BR>
<DT><DD>quaenam, quae portas umeris huc germina?" "Pinus".<BR>
<DT><FONT Size=3>65</FONT><DD>"Quam comptus tibi, quam nitidus, pater, hortulus hic est!"<BR>
<DT><DD>"Non fuit". "Arte colis qua tam feliciterˆ" "Arte".<BR>
<DT><DD>"Est, quod agas: ignosce: nimis sum forte molestus".<BR>
<DT><DD>"Sat". Silet hic vates arridens leniter. Ille<BR>
<DT><DD>ultro tunc tacita victus dulcedine fatur:<BR>
<DT><FONT Size=3>70</FONT><DD>"Hoc habeo curare thymum et disponere circum<BR>
<DT><DD>has pinos". "Ne me respecta: nil moror" inquit.<BR>
<DT><DD>Cumque haec curantem consectaretur: "Et ipsi,<BR>
<DT><DD>noli admirari, mihi sunt alvearia cordi.<BR>
<DT><DD>Iamque et oves pavi, nunc laudo rura, magister<BR>
<DT><FONT Size=3>75</FONT><DD>exigui pridem pecoris, nunc pauperis agri".<BR>
<DT><DD>At nutu negitare senex. "Mihi crede: sed istinc<BR>
<DT><DD>praediolum procul est". "Nonne his tu finibus ortus?"<BR>
<DT><DD>"Mantua me genuit. Te vero?" "Corycus". "An mons,<BR>
<DT><DD>unde croci triti fert aurea fila phasellus?"<BR>
<DT><FONT Size=3>80</FONT><DD>Ille nihil: scrobibus pinos committit: at horret<BR>
<DT><DD>surculus in manibus, velut huic adflaverit aura.<BR>
<DT><DD>Sederat in gleba tiliae gemmantis adhaerens<BR>
<DT><DD>trunco Vergilius. Bene florens hortus olebat<BR>
<DT><DD>areolaeque levi mussabant undique bombo.<BR>
<DT><FONT Size=3>85</FONT><DD>Ipse pugillares citreos deprompsit, et illum<BR>
<DT><DD>pangebat ceris omni de flore susurrum.<BR>
<DT><DD>Tum vatem spectare Cilix, et dicere secum:<BR>
<DT><DD>"Rusticus est facie: nimirum cultor agelli<BR>
<DT><DD>et custos ovium fuit, ipso teste: sed idem<BR>
<DT><FONT Size=3>90</FONT><DD>mutat et interdum mihi fit deus". "Hospes, at istas"<BR>
<DT><DD>inquit Vergilius "pinos huc unde tulisti?"<BR>
<DT><DD>"Portavi de monte, vides quem surgere coram".<BR>
<DT><DD>"Ipse thymum pinosque ferens de montibus altis..."<BR>
<DT><DD>"Ipse". Iterumque Maro Cilicem respexit amice.<BR>
<DT><FONT Size=3>95</FONT><DD>&nbsp;&nbsp;&nbsp;&nbsp;Atque hinc hospitium iunctum est: et saepe redibat<BR>
<DT><DD>Vergilius. Nitido vates olitoris in horto<BR>
<DT><DD>descriptas proprio replebat nectare cellas.<BR>
<DT><DD>Quin didicit, satio quo sidere floribus esset,<BR>
<DT><DD>et quibus incertum ver halaret hyacinthis<BR>
<DT><FONT Size=3>100</FONT><DD>et quos respiceres abiens, autumne, colores.<BR>
<DT><DD>Sirpiculos, olitor, ne cessa texere iunco:<BR>
<DT><DD>nulla venit nobis et abit sine floribus aetas.<BR>
<DT><DD>Iacta semel crebris irrora semina guttis.<BR>
<DT><DD>Iam saturanda fimo tellus. Tibi raucus asellus<BR>
<DT><FONT Size=3>105</FONT><DD>somniat in stabulo clitellas stramine pastus.<BR>
<DT><DD>At pudeat misero paleas apponere solas!<BR>
<DT><DD>Hic operum socius fructum tibi vectat in urbem,<BR>
<DT><DD>linquit hic in caulis, fiat quo pinguior hortus.<BR>
<DT><DD>Neu primum marrae, neu posthac parce bidenti.<BR>
<DT><FONT Size=3>110</FONT><DD>Sed sectare manu subitas in floribus herbas:<BR>
<DT><DD>laedet enim ferrum fibras nascentis anethi.<BR>
<DT><DD>Ne pigeat saeva tondere rosaria falce.<BR>
<DT><DD>Et cum se roseae trudunt de palmite gemmae,<BR>
<DT><DD>haerentes teneris cochleas venare flagellis.<BR>
<DT><FONT Size=3>115</FONT><DD>Multas una rosas valuit praerodere limax.<BR>
<DT><DD>Tandem: "Care senex, hortos quoque deinde canemus.<BR>
<DT><DD>Mella quidem relino: mox te celebrare magistro<BR>
<DT><DD>in vinum natos iuvat aut in funera flores:<BR>
<DT><DD>tum quod in exigua fumans olus acre patella<BR>
<DT><FONT Size=3>120</FONT><DD>exhilarat frontem reducis nidore bubulci".<BR>
<BR>
<DT><DD><B>III</B><BR>
<BR>
<DT><DD>Spectabat mare caeruleum de vertice collis<BR>
<DT><DD>mente Cilix tota. Prope falx et marra iacebant.<BR>
<DT><DD>Stabat: et incanos pellebat flamine crines<BR>
<DT><DD>ventus et implebat gelida salsugine barbam.<BR>
<DT><FONT Size=3>125</FONT><DD>Tempus erat dare vela rati: veniebat hirundo.<BR>
<DT><DD>Hic luteas ad tecta domos fingebat hirundo,<BR>
<DT><DD>illinc e placido prodibat navita portu:<BR>
<DT><DD>atque hic garrulitas subgrundas rauca lacessit,<BR>
<DT><DD>hinc evanescit tranquilla per alta celeusma.<BR>
<DT><FONT Size=3>130</FONT><DD>Detinet ille oculis abeuntes litore naves.<BR>
<DT><DD>&nbsp;&nbsp;&nbsp;&nbsp;Mox ingens ad se Cilicis vocat ora triremis<BR>
<DT><DD>remorum pellens acquo certamine pontum.<BR>
<DT><DD>Obtutu rostrum sensim gliscentis in undis<BR>
<DT><DD>excipit ille, diu defixus, nec videt amens<BR>
<DT><FONT Size=3>135</FONT><DD>Vergilium iuxta summo consistere colle.<BR>
<DT><DD>&nbsp;&nbsp;&nbsp;&nbsp;Vergilio paulo ante, domi non esse videnti,<BR>
<DT><DD>vicinus, segetes dum sarrit, dixerat: "Illic<BR>
<DT><DD>(sarculus ostendit montem) lupus, ut solet, errat".<BR>
<DT><DD>At nil respondens monti subrepere vates.<BR>
<DT><FONT Size=3>140</FONT><DD>Attulerat nuper signatas urbe tabellas<BR>
<DT><DD>cursor. Dicebant: Maecenas Vergilio. Scis<BR>
<DT><DD>me desiderio tum Caesaris oblanguere,<BR>
<DT><DD>tum, fugitive, tui. Iamiam venit ille; venito<BR>
<DT><DD>et tu, si me amas. Belle recitabis utrique,<BR>
<DT><FONT Size=3>145</FONT><DD>qua tu voce vales atque ore, Georgica. Melli<BR>
<DT><DD>hoc erit. Aenean mox cantu ad litora duces<BR>
<DT><DD>nostra. Vale. Simul haec sublegit: "Iam mihi", fatur<BR>
<DT><DD>"horte, vale: flores mihi iam caulesque valete.<BR>
<DT><DD>Rorabunt alii putres aspergine porcas,<BR>
<DT><FONT Size=3>150</FONT><DD>et facient nitidas ex rubro vere corollas!"<BR>
<DT><DD>&nbsp;&nbsp;&nbsp;&nbsp;Interea egressum ducebat semita vatem<BR>
<DT><DD>ipsa domum Cilicis. Simul haec iaciebat in auras:<BR>
<DT><DD>"Vela traham puppimque ad litus fune ligabo:<BR>
<DT><DD>scilicet in portu lateam. Portune? Quid aeger<BR>
<DT><FONT Size=3>155</FONT><DD>dixi? Nunc adeo vastum maris aequor arandum!<BR>
<DT><DD>Aeneae cursum Latias tendentis ad oras<BR>
<DT><DD>quis dicat, nisi qui patientem dixit Ulixen?<BR>
<DT><DD>dein et bella canam? mox tentem pastor Achillem?<BR>
<DT><DD>Non ego. Deductum filo dic, Tityre, cantum".<BR>
<DT><FONT Size=3>160</FONT><DD>&nbsp;&nbsp;&nbsp;&nbsp;Venerat ad casulam. Monitus conscendere montem<BR>
<DT><DD>incipit: erepit: iam sensim prospicit infra<BR>
<DT><DD>caeruleum late labi mare. Lintea longe<BR>
<DT><DD>omnia collucent, series velut alba larorum.<BR>
<DT><DD>"Litus ama" vates ait. Ecce in vertice montis<BR>
<DT><FONT Size=3>165</FONT><DD>attonitum Cilicem videt, atque accedit et infit:<BR>
<DT><DD>"Ipse ego vela, Cilix, iubeor nunc pandere". "Felix!"<BR>
<DT><DD>horti respondet cultor. Miratur et addit<BR>
<DT><DD>Vergilius: "Quid? Tu linquas hunc iussus agellum?"<BR>
<DT><DD>Ille autem subito: "Veteri me redde paroni!<BR>
<DT><FONT Size=3>170</FONT><DD>Quam lauto mihi terra urbesque agrique recedent!<BR>
<DT><DD>Tu laudas flores: florent mihi sidera caeli,<BR>
<DT><DD>aureoli quorum calyces de nocte dehiscunt.<BR>
<DT><DD>Tuque et aves et apes: resonant mihi dulce rudentes.<BR>
<DT><DD>O felix iuvenis, velo ventoque fereris!<BR>
<DT><FONT Size=3>175</FONT><DD>Inficiere oculos caelique marisque colore!<BR>
<DT><DD>Nil vita est nisi quam salvam tibi reddidit Auster!<BR>
<DT><DD>I: quodsi obruerint medio maris aequore venti,<BR>
<DT><DD>cernere si detur tantum, nec tangere, terram..."<BR>
<DT><DD>Demisit lacrimas, nihil insuper addere passus,<BR>
<DT><FONT Size=3>180</FONT><DD>amplexuque senex tenuit pirata poetam.<BR>
<DT><DD>&nbsp;&nbsp;&nbsp;&nbsp;Qui "TENTANDA VIA EST" rediens aiebat, et ultro<BR>
<DT><DD>praeteriit pingues hortos aliisque reliquit.<BR>
</BLOCKQUOTE></BLOCKQUOTE>
<HR><HR>
<CENTER><TABLE BORDER=0 CELLSPACING=15 CELLPADDING=0>
<TR>
	<TD><A HREF="pascoli.html">Pascoli</A>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY></HTML>