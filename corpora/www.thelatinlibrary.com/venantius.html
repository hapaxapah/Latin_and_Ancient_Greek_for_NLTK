<html>
	<head>
		<title>
			Venantius Fortunatus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>VENANTIUS FORTUNATUS<br>
<span style="font-size: 80%;">(A.D. 530-609)</SPAN>
</p>

<p class=border></P>

<p>
<b>Hymnus in Honore Sanctae Crucis</B>
<p>Vexilla regis prodeunt,
<br>fulget crucis mysterium,
<br>quo carne carnis conditor
<br>suspensus est patibulo.
<p>Confixa clavis viscera
<br>tendens manus, vestigia
<br>redemptionis gratia
<br>hic inmolata est hostia.
<p>Quo vulneratus insuper
<br>mucrone diro lanceae,
<br>ut nos lavaret crimine,
<br>manavit unda et sanguine.
<p>Inpleta sunt quae concinit
<br>David fideli carmine,
<br>dicendo nationibus:
<br>regnavit a ligno deus.
<p>Arbor decora et fulgida,
<br>ornata regis purpura,
<br>electa, digno stipite
<br>tam sancta membra tangere!
<p>Beata cuius brachiis
<br>pretium pependit saeculi!
<br>statera facta est corporis
<br>praedam tulitque Tartari.
<p>Fundis aroma cortice,
<br>vincis sapore nectare,
<br>iucunda fructu fertili
<br>plaudis triumpho nobili.
<p>Salve ara, salve victima
<br>de passionis gloria,
<br>qua vita mortem pertulit
<br>et morte vitam reddidit.
</p>

<p class=border></P>

<p>
<b>De Ecclesia Parisiaca</B>
</p>

<p>
Si Salomoniaci memoretur machina templi,<br>
arte licet par sit, pulchrior ista fide.<br>
nam quaecumque illic veteris velamine legis<br>
clausa fuere prius, hic reserata patent.<br>
floruit illa quidem vario intertexta metallo:<br>
clarius haec Christi sanguine tincta nitet;<br>
illam aurum, lapides ornarunt, cedrina ligna:<br>
huic venerabilior de cruce fulget honor.<br>
constitit illa vetus, ruituro structa talento:<br>
haec pretio mundi stat solidata domus.<br>
splendida marmoreis attollitur aula columnis<br>
et quia pura manet, gratia maior inest.<br>
prima capit radios vitreis oculata fenestris<br>
artificisque manu clausit in arce diem;<br>
cursibus Aurorae vaga lux laquearia conplet<br>
atque suis radiis et sine sole micat.<br>
haec pius egregio rex Childebercthus amore<br>
dona suo populo non moritura dedit.<br>
totus in affectu divini cultus adhaerens<br>
ecclesiae iuges amplificavit opes;<br>
Melchisedech noster merito rex atque sacerdos<br>
conplevit laicus religionis opus.<br>
publica iura regens ac celsa palatia servans<br>
unica pontificum gloria, norma fuit.<br>
hinc abiens illic meritorum vivit honore;<br>
hic quoque gestorum laude perennis erit.
</p>

<p class=border></P>

<p>
<b>Ad Rucconem diaconum, modo presbyterum</B>
</p>

<p>
Altaris domini pollens, bone Rucco, minister,<br>
hinc tibi festinus mando salutis opus.<br>
Nos maris Oceani tumidum circumfluit aequor,<br>
te quoque Parisius, care sodalis, habet;<br>
Sequana te retinet, nos unda Britannica cingit:<br>
divisis terris aligat unus amor.<br>
Non furor hic pelagi vultum mihi subtrahit illum<br>
nec boreas aufert nomen, amice, tuum.<br>
Pectore sub nostro tam saepe recurris amator,<br>
tempore sub hiemis quam solet unda maris.<br>
Ut quatitur pelagus quotiens proflaverit eurus,<br>
stat neque sic animus te sine, care, meus.
</p>

<p class=border></P>

<p>
<b>Ad Gogonem cum me rogaret ad cenam</B>
</p>

<p>
Nector vina cibus vestis doctrina facultas --<br>
muneribus largis tu mihi, Gogo, sat es;<br>
tu refluus Cicero, tu noster Apicius extas,<br>
hinc satias verbis, pascis et inde cibis.<br>
Sed modo da veniam; bubla turgente quiesco,<br>
nam fit lis uteri, si caro mixta fremat.<br>
Hic ubi bos recubat, fugiet puto pullus et anser<br>
cornibus et pinnis non furor aequus erit.<br>
Et modo iam somno languentia lumina claudo;<br>
nam dormire meum carmina lenta probant.
</p>

<p class=border></P>

<p>
<b>Ad domnam Radigundem</B>
</p>

<p>
Tempora si solito mihi candida lilia ferrent<br>
aut speciosa foret suave rubore rosa,<br>
haec ego rure legens aut caespite pauperis horti<br>
misissem magnis munera parva libens.<br>
Sed quia prima mihi desunt, vel solvo secunda:<br>
profert qui vicias ferret amore rosas.<br>
Inter odoriferas tamen has quas misimus herbas<br>
purpureae violae nobile germen habent.<br>
Respirant pariter regali murice tinctae<br>
et saturat foliis hinc odor, inde decor.<br>
Haequod utrumque gerunt pariter habeatis utraque,<br>
et sit mercis odor flore perenne decus.
</p>

<p class=border></P>

<p>
<b>Item ad eandem pro floribus transmissis</B>
</p>

<p>
O regina potens, aurum cui et purpura vile est,<br>
floribus ex parvis te veneratur amans.<br>
Et si non res est, color est tamen ipse per herbas:<br>
purpura per violas, aurea forma crocus.<br>
Dives amore dei vitasti praemia mundi:<br>
illas contemnens has retinebis opes.<br>
Suscipe missa tibi variorum munera florum,<br>
ad quos te potuis vita beata vocat.<br>
Quae modo te crucias, recreanda in luce futura,<br>
aspicis hinc qualis te retinebit ager.<br>
Per ramos fragiles quos nunc praebemus olentes<br>
perpende hinc quantus te refovebit odor.<br>
Haec cui debentur precor ut, cum veneris illuc,<br>
meque tuis meritis dextera blanda trahat.<br>
Quamvis te exspectet paradisi gratia florum,<br>
isti vos cupiunt iam revidere foris.<br>
Et licet egregio videantur odore placere,<br>
plus ornant proprias te redeunte comas.
</p>

<p class=border></P>

<p>
<b>Vexilla regis prodeunt</B>
</p>

<p>
Vexilla regis prodeunt<br>
Fulget crucis mysterium<br>
Quo carne carnis conditor<br>
Suspensus est patibulo.
<p>
Quo vulneratus insuper<br>
Mucrone diro lanceae<br>
Ut nos lavaret crimine<br>
Manavit unda et sanguine.
<p>
Impleta sunt quae concinit<br>
David fideli carmine<br>
Dicens In nationibus<br>
Regnavit a ligno Deus.
<p>
Arbor decora et fulgida<br>
Ornata Regis purpura<br>
Electa digno stipite<br>
Tam sancta membra tangere.
<p>
Beata, cujus brachiis<br>
Saecli pependit pretium<br>
Statera facta corporis<br>
Praedamque tulit tartari.
<p>
O Crux ave, spes unica<br>
In hac triumphi gloria<br>
Auge piis justitiam<br>
Reisque dona veniam.
<p>
Te summa Deus Trinitas<br>
Collaudet omnis spiritus:<br>
Quos per crucis mysterium<br>
Salvas, rege per saecula. Amen.
</p>

<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY></HTML>