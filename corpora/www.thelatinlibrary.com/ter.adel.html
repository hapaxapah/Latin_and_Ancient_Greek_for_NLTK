<html>
	<head>
		<title>
			Terence: Adelphoe
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. TERENTI AFRI ADELPHOE
</p>

<p class=border></P>

<p>
<b>C. SVLPICI APOLLINARIS PERIOCHA</B>
<br>
Duos cum haberet Demea adulescentulos,<br>
dat Micioni fratri adoptandum Aeschinum,<br>
sed Ctesiphonem retinet. hunc citharistriae<br>
lepore captum sub duro ac tristi patre<br>
frater celabat Aeschinus; famam rei,<br>
amorem in sese transferebat; denique<br>
fidicinam lenoni eripit. uitiauerat<br>
idem Aeschinus ciuem Atticam pauperculam<br>
fidemque dederat hanc sibi uxorem fore.<br>
Demea iurgare, grauiter ferre; mox tamen,<br>
ut ueritas patefacta est, ducit Aeschinus<br>
uitiatam, potitur Ctesipho citharistriam.
</p>

<P>
<b>PERSONAE</B>
<br>
MICIO SENEX<br>
DEMEA SENEX<br>
SANNIO LENO<br>
AESCHINVS ADVLESCENS<br>
BACCHIS MERETRIX<br>
PARMENO SERVOS<br>
SYRVS SERVOS<br>
CTESIPHO ADVLESCENS<br>
SOSTRATA MATRONA<br>
CANTHARA ANVS<br>
GETA SERVOS<br>
HEGIO SENEX<br>
PAMPHILA VIRGO<br>
DROMO PVER.

</p>

<P>PROLOGVS
</p>

<P>
Postquam poeta sensit scripturam suam<br>
ab iniquis obseruari et aduorsarios<br>
rapere in peiorem partem quam acturi sumus,<br>
* * * * * * * * * * * * * *<br>
indicio de se ipse erit, uos eritis iudices,<br>
laudin an uitio duci id factum oporteat.<br>
Synapothnescontes Diphili comoediast:<br>
eam Commorientes Plautus fecit fabulam.<br>
in Graeca adulescens est, qui lenoni ieripit<br>
meretricem in prima tabula: eum Plautus locum<br>
reliquit integrum. eum nunc hic sumpsit sibi<br>
in Adelphos, uerbum de uerbo expressum extulit.<br>
eam nos acturi sumus nouam: pernoscite<br>
furtumne factum existumetis an locum<br>
reprehensum, qui praeteritus neclegentiast.<br>
nam quod isti dicunt maliuoli, homines nobilis<br>
hunc adiutare adsidueque una scribere:<br>
quod illi maledictum uehemens esse existumant,<br>
eam laudem hic ducit maxumam, quom illis placet,<br>
qui uobis uniuorsis et populo placent,<br>
quorum opera in bello, in otio, in negotio<br>
suo quisque tempore usust sine superbia.<br>
dehinc ne exspectetis argumentum fabulae:<br>
senes qui primi uenient, ei partem aperient,<br>
in agendo partem ostendent. facite aequanimitas<br>
* * * * * * * * * * * * * *<br>
poetae ad scribendum augeat industriam.
</p>

<P>MICIO<br>
SENEX
</p>

<P>Storax! non rediit hac nocte a cena Aeschinus<br>
neque seruolorum quisquam, qui aduorsum ierant.<br>
profecto hoc uere dicunt: si absis uspiam<br>
atque ibi si cesses, euenire ea satius est,<br>
quae in te uxor dicit et quae in animo cogitat<br>
irata, quam illa quae parentes propitii.<br>
uxor, si cesses, aut te amare cogitat<br>
aut helluari aut potare atque animo obsequi<br>
et tibi bene esse, soli sibi quom sit male.<br>
ego quia non rediit filius quae cogito!<br>
quibus nunc sollicitor rebus! ne aut ille alserit<br>
aut uspiam ceciderit ac praefregerit<br>
aliquid. uah, quemquamne hominem in animum stituere<br>
parare quod sit carius quam ipse est sibi!<br>
atque ex me hic natus non est, sed fratre ex meo.<br>
dissimili is studiost iam inde ab adulescentia.<br>
ego hanc clementem uitam urbanam atque otium<br>
secutus sum et, quod fortunatum isti putant,<br>
uxorem numquam habui. ille contra haec omnia:<br>
ruri agere uitam, semper parce ac duriter<br>
se habere, uxorem duxit, nati filii<br>
duo: inde ego hunc maiorem adoptaui mihi:<br>
eduxi a paruolo, habui, amaui pro meo;<br>
in eo me oblecto: solum id est carum mihi.
</p>

<P>ille lit item contra me habeat facio sedulo:<br>
do, praetermitto, non necesse habeo omnia<br>
pro meo iure agere: postremo, alii clanculum<br>
patres quae faciunt, quae fert adulescentia,<br>
ea ne me celet consuefeci filium.<br>
nam qui mentiri aut fallere insuerit patrem<br>
hau dubie tanto magis audebit ceteros.<br>
pudore et liberalitate liberos<br>
retinere satius esse credo quam metu.<br>
haec fratri mecum non conueniunt neque placent<br>
uenit ad me saepe clamans quid agis, Micio?<br>
quor perdis adulescentem nobis? quor amat?<br>
quor potat? quor tu his rebus sumptum suggeris<br>
uestitu nimio indulges? nimium ineptus es.<br>
nimium ipsest durus praeter aequomque et bonum,<br>
o et errat longe mea quidem sententia,<br>
qui imperium credat grauius esse aut stabilius<br>
ui quod fit, quam illud quod amicitia adiungitur.<br>
mea sic est ratio et sic animum induco meum<br>
malo coactus qui suom officium facit,<br>
dum id rescitum iri credit, tantisper cauet:<br>
si sperat fore clam, rursum ad ingenium redit.<br>
ille quem beneficio adiungas ex animo facit,<br>
studet par referre, praesens absensque idem erit.<br>
hoc patriumst, potius consuefacere filium<br>
sua sponte recte facere quam alieno metu:<br>
hoc pater ac dominus interest. hoc qui nequit,<br>
fateatur nescire imperare liberis.<br>
sed estne hic ipsus, de quo agebam? et certe is<br>
nescio quid tristem uideo: credo iam, ut solet<br>
iurgabit. saluom te aduenire, Demea,<br>
gaudemus.
</p>

<P>
DEMEA MICIO<br>
SENES DUO
</p>

<P>DE. Ehem opportune: te ipsum quaerito.<br>
MI. Quid tristis es? DE. Rogas me, ubi nobis Aeschinus<br>
sic est, quid tristis ego sim? MI. Dixin hoc fore?<br>
quid is fecit? DE. Quid ille fecerit? quem neque pudet<br>
quicquam nec metuit quemquam neque legem putat<br>
tenere se ullam. nam illa quae antehac facta sunt<br>
omitto: modo quid dissignauit! MI. Quidnam id est?<br>
DE. Fores ecfregit atque in aedis inruit<br>
alienas: ipsum dominum atque omnem familiam<br>
mulcauit usque ad mortem: eripuit mulierem<br>
quam amabat. clamant omnes indignissume<br>
factum esse. hoc aduenienti quot mihi, Micio,<br>
dixere! in orest omni populo. denique,<br>
si conferendum exemplumst, non fratrem re;<br>
uidet operam dare, ruri esse parcum ac sobrium?<br>
nullum huius simile factum. haec quom illi, Micio,<br>
dico, tibi dico: tu illum corrumpi sinis.<br>
MI. Homine inperito numquam quicquam iniustiust,<br>
qui nisi quod ipse fecit nil rectum putat.<br>
DE. Quorsum istuc? MI. Quia tu, Demea, haec male iudicas.<br>
non est flagitium, mihi crede, adulescentulum<br>
scortari, neque potare: non est: neque fores<br>
ecfringere. haec si ne,que ego neque tu fecimus,<br>
non siit egestas facere nos: tu nunc tibi<br>
id laudi ducis, quod tunc fecisti inopia.<br>
iniuriumst: nam si esset unde id fieret,<br>
faceremus. et tu illum tuom, si esses homo<br>
sineres nunc facere, dum per aetatem licet,
</p>

<P>potius quam, ubi te exspectatum eiecisset foras,<br>
alieniore aetate post faceret tamen.<br>
DE. Pro Iuppiter! tu, homo, adigis me ad insaniam.<br>
non est flagitium facere haec adulescentulum? MI. Ah,<br>
ausculta, ne me optundas de hac re saepius.<br>
tuom filium dedisti adoptandum mihi:<br>
is meus est factus: siquid peccat, Demea,<br>
mihi peccat: ego illi maxumam partem fero.<br>
scortatur, potat, olet unguenta? de meo;<br>
fores ecfregit? restituentur; discidit<br>
uestem? resarcietur. est dis gratia,<br>
et est unde haec fiant, et adhuc non molesta sunt.<br>
postremo aut desine aut cedo quemuis arbitrum:<br>
te plura. in hac re peccare ostendam. DE. Ei mihi!<br>
pater esse disce ab illis qui uere sciunt.<br>
MI. Natura tu illi pater es, consiliis ego.<br>
DE. Tun consiliis? quicquam.. MI. Ah, si pergis, abiero.<br>
DE. Sicine agis? MI. An ego totiens de eadem re audiam?<br>
DE. Curaest mihi. MI. Et mihi curaest. uerum, Demea,<br>
so curemus aequam uterque partem: tu alterum,<br>
ego item alterum. nam curare ambos propemodum<br>
reposcere illum est quem dedisti. DE. Ah, Micio!<br>
MI. Mihi sic uidetur. DE. Quid istic? tibi si istuc placet,<br>
profundat perdat pereat! nihil ad me attinet.<br>
iam si uerbum unum posthac . . MI. Rursum, Demea,<br>
irascere? DE. An non credis? repeton quem dedi?<br>
aegrest; alienus non sum; si obsto .. em desino.<br>
unum uis curem? curo. et est dis gratia,<br>
quom ita lit uolo esse est; tuos iste ipse sentiet
</p>

<P>posterius . . nolo in illum grauius dicere. ---<br>
MI. Nec nil neque omnia haec sunt quae dicit; tamen<br>
non nil molesta haec sunt mihi; sed ostendere<br>
me aegre pati illi nolui. nam itast homo:<br>
quom placo, aduorsor sedulo et deterreo,<br>
tamen uix humane patitur; uerum si augeam<br>
aut etiam adiutor sim eius iracundiae,<br>
insaniam profecto cum illo. etsi Aeschinus<br>
non nullam in hac re nobis facit iniuriam.<br>
quam hic non amauit meretricem? aut quoi non dedit<br>
aliquid? postremo nuper (credo iam omnium<br>
taedebat) dixit uelle uxorem ducere.<br>
sperabam iam deferuisse adulescentiam:<br>
gaudebam. ecce autem de integro! nisi quidquid est<br>
uolo scire atque hominem conuenire, si apud forumst.
</p>

<P>
SANNIO BACCHIS  AESCERNVS<br>
LENO   MERETRlX ADVLESCENS
</p>

<P>PARMENO<br>
SERVOS
</p>

<P>SA. Obsecro, populares, ferte misero atque innocenti auxilium:<br>
subuenite inopi. AE. Otiose nunciam ilico hic consiste.<br>
quid respectas? nil periclist: numquam, dum ego adero, hic te tanget.<br>
SA. Ego istam inuitis omnibus. AE. Quamquamst scelestus, non committet hodie umquam iterum ut uapulet.<br>
SA. Aesehine, audi, ne te ignarum fuisse dicas meorum morum,<br>
leno ego sum. AE. Scio. SA. At ita, ut usquam fuit fide quisquam optuma.<br>
tu quod te posterius purges, hanc iniuriam mihi nolle
</p>

<P>factam esse, huius non faciam. crede hoc, ego meum ius persequar:<br>
neque tu uerbis solues umquam, quod mihi re male feceris.<br>
noui ego uostra haec nollem factum: ius iurandum iniuria hae<br>
te esse indignum dabitur, quom ego indignis sim acceptus modis.<br>
AE. Abi prae strenue ac fores aperi. SA. Ceterum hoc nihili facis?<br>
AE. f intro nunciam tu. SA. Enim non sinam. AE. Accede illuc, Parmeno:<br>
nimium istoc abisti: hic propter hunc adsiste: em sic uolo.<br>
caue nunciam oculos a meis quoquam oculis demoueas tuos,<br>
ne mora sit, si innuerim, quin pugnus continuo in mala haereat.<br>
SA. Istuc uolo ego me ipsum experiri. AE. Em serua: omitte mulierem!<br>
SA. O indignum facinus! AE Nisi caues, geminabit. SA. Ei misero mihi!<br>
AE. Non innueram; uerum in istam partem potius peccato tamen.<br>
i nunciam---SA. Quid hoc rei est? regnumne, Aesehine, hic tu possides?<br>
AE. Si possiderem, ornatus esses ex tuis uirtutibus.<br>
SA. Quid tibi rei mecumst? AE. NiL SA. Quid? nostin qui sim? AE. Non desidero.<br>
SA. Tetigin tui quicquam? AE. Si attigisses, ferres infortunium.<br>
SA. Qui tibi meam magis licet habere, pro qua ego argentum dedi?<br>
responde. AE. Ante aedes non fecisse erit melius hic conuitium:<br>
nam si molestus pergis esse, iam intro abripiere atque ibi<br>
usque ad necem operiere loris. SA. Loris liber? AE. Sic erit.<br>
SA. O hominem inpurum! hicin libertatem aiunt esse aequam omnibus?<br>
AE. Si satis iam debacchatus es, leno, audi si uis nunciam.<br>
SA. Egon autem debacchatus sum an tu? AE. Mitte ista atque ad rem redi.<br>
SA. Quam rem? quo redeam? AE. Iamne me uis dicere id quod ad te attinet?<br>
SA. Cupio, aequi modo aliquid. AE. Vah, leno iniqua me non uolt loqui!<br>
SA. Leno sum, pernicies communis, fateor, adulescentium,<br>
periurus, pestis: tamen tibi a me nulla ortast iniuria.<br>
AE. Nam hercle etiam hoc restat. SA. Illuc quaeso redi, quo coepisti, Aeschine.<br>
AE. Minis uiginti tu illam emisti (quae res tibi uortat male):<br>
argenti tantum dabitur. SA. Quid? si ego tIbi illam nolo uendere,<br>
coges me? AE. Minume. SA. Namque id metui. AE. Neque uendundam censeo,<br>
quae liberast: nam ego liberali illam adsero causa manu.<br>
nunc uide, utrum uis? argentum accipere an causam meditari tuam?<br>
delibera hoc, dum ego redeo, leno.---SA. Pro supreme Iuppiter,<br>
minume miror qui insanire occipiunt ex iniuria.<br>
domi me arripuit, uerberauit: me inuito abduxit meam.
</p>

<P>ob malefacta haec tantidem emptam postulat sibi tradier.<br>
uerum enim quando bene promeruit, fiat: suom ius postulat.<br>
age iam cupio, si modo argentum reddat. sed ego hoc hariolor:<br>
ubi me dixero dare tanti, testis faciet ilico,<br>
so uendidisse me, de argento somnium: mox: cras redi.<br>
id quoque, si modo reddat, possum ferre, quamquam iniuriumst.<br>
uerum cogito id quod res est: quando eum quaestum occeperis,<br>
accipiunda et mussitanda iniuria adulescentiumst.<br>
sed nemo dabit: frustra ego mecum hanc rationem deputo.
</p>

<P>
SYRVS  SANNIO<br>
SERVOS LENO
</p>

<P>SY. Tace, egomet conueniam ipsum: cupide accipiat iam faxo ac bene<br>
dicat secum etiam esse actum. quid istuc, Sannio, est quod te audio<br>
nescio quid concertasse cum ero? SA. Numquam uidi iniquius<br>
certationem comparatam, quam quae hodie inter nos fuit:<br>
ego uapulando, ille uerberando, usque ambo defessisumus.<br>
SY. Tua culpa. SA. Quid facerem? SY. Adulescenti morem gestum oportuit.<br>
SA. Qui potui melius, qui hodie usque os praebui? SY. Age, scis quid loquar?<br>
pecuniam in loco neclegere maxumum interdumst lucrum. SA. Hui!<br>
SY: Metuisti, si nunc de tuo iure concessisses paululum,<br>
o adulescenti esses morigeratus, hominum homo stultissume,<br>
ne non tibi istuc faeneraret. SA. Ego spem pretio non emo.<br>
SY. Numquam rem facies: abi, inescare nescis homines, Sannio.<br>
SA. Credo istuc melius esse: uerum ego numquam adeo astutus fui,<br>
quin quidquid possem mallem auferre potius in praesentia.<br>
SY. Noui tuom animum: quasi tanti umquam tibi sint uiginti minae<br>
dum huic obsequare. praeterea autem te a;unt proficisci Cyprum, SA. Hem!<br>
SY. coemisse hinc quae illuc ueheres multa, nauem conductam: hoc scio,<br>
animus tibi pendet. ubi illim ut spero redieris, tum tu hoc ages.<br>
SA. Nusquam pedem. perii hercle: hac illi spe hoc inceperunt. SY. Timet:<br>
inieci scrupulum homini. SA. O scelera: illud uide,<br>
ut in ipso articulo oppressit. emptae mulieres<br>
complures et item hinc alia quae porto Cyprum.<br>
nisi eo ad mercatum uenio, damnum maxumumst.<br>
nunc si hoc omitto ac tum agam ubi illinc rediero,<br>
nihil est; refrixerit res: nunc demum uenis?<br>
quor passus? ubi eras? ut sit satius perdere<br>
quam hic nunc manere tam diu aut tum persequi.<br>
SY. Iamne enumerasti id quod ad te rediturum putes?
</p>

<P>SA. Hocine illo dignumst? hocine incipere Aeschinum,<br>
per oppressionem ut hanc mi eripere postulet!<br>
SY. Labascit. unum hoc habeo: uide si satis placet:<br>
potius quam uenias in periclum, Sannio,<br>
seruesne an perdas totum, diuiduom face.<br>
minas decem conradet alicunde. SA. Ei mihi,<br>
etiam de sorte nunc uenio in dubium miser?<br>
pudet nihil? omnis dentis labefecit mihi,<br>
praeterea colaphis tuber est totum caput:<br>
etiam insuper defrudet? nusquam abeo. SY. Vt lubet:<br>
numquid uis quin abeam? SA. Immo hercle hoc quaeso, Syre<br>
utut haec sunt facta, potius quam lites sequar<br>
meum mihi reddatur, saltem quanti emptast. Syre,<br>
scio te antehac non esse usum amicitia mea:<br>
memorem me dices esse et gratum. SY. Sedulo<br>
faciam. sed Ctesiphonem uideo: laetus est<br>
de amica. SA. Quid quod te oro? SY. Paulisper mane.
</p>

<P>
CTESIPHO     SANNIO  SYRVS<br>
ADVLESCENS   LENO    SERVOS
</p>

<P>CT. Abs quiuis homine, quomst opus, beneficium accipere gaudeas:<br>
uerum enim uero id demum iuuat, si quem aequomst facere is bene facit.<br>
o frater frater, quid ego nunc te laudem? satis certo scio:<br>
numquam ita magnifice quicquam dicam, id uirtus quin superet tua.<br>
itaque unam hanc rem me habere praeter alios praecipuam arbitror<br>
fratrem homini nemini esse primarum artium magis principem.<br>
SY. O Ctesipho. CT. O Syre, Aeschinus ubist? SY. Ellum, te exspectat domi. CT. Hem.<br>
SY. Quid est? CT. Quid sit? opera illius, Syre, nunc uiuo: festiuom caput,<br>
qui quom omnis res sibi post putarit esse prae meo commodo,<br>
maledicta, famam, meum laborem et peccatum in se transtulit;<br>
nil pote supra. sed quid foris crepuit? SY. Mane mane ipse exit foras.
</p>

<P>
<br>
AESCHINVS CTESIPEO   SYRVS  SANNIO<br>
ADVLESCENTES DVO     SERVOS LENO
</p>

<P>AE. Vbi est ille sacrilegus? SA. Me quaerit. numquidnam ecfert? occidi:<br>
nil uideo. AE. Ehem opportune: te ipsum quaero. quid fit, Ctesipho?<br>
in tutost omnis res: omitte uero tristitiem tuam.<br>
CT. Ego illam hercle facile omitto, quiquidem te habeam fratrem: o mi Aeschine,<br>
o mi germane! ah uereor coram in os te laudare amplius,<br>
ne id adsentandi magis quam quo habeam gratum facere existumes.<br>
AE. Age inepte, quasi nunc non norimus nos inter nos, Ctesipho.<br>
sed hoc mihi dolet, nos sero rescisse et rem paene in eum locum<br>
redisse, ut si omnes cuperent tibi nil possent auxiliarier.<br>
o CT. Pudebat. AE. Ah, stultitiast istaec, non pudor: tam ob paruolam<br>
rem paene e patria! turpe dictu. deos quaeso ut istaec prohibeant.<br>
CT. Peccaui. AE. Quid ait t;andem nobis Sannio? SY. Iam mitis est.<br>
AE. Ego ad forum ibo, ut hunc absoluam: tu i intro ad illam, Ctesipho.<br>
SA. Syre, insta. SY. Eamus: namque hic properat in Cyprum. SA. Non tam quidem<br>
quam uis: et iam maneo otiosus hic. SY. Reddetur: ne time.<br>
SA. At ut omne reddat. SY. Omne reddet: tace modo ac sequere hac. SA. Sequor.---<br>
CT. Heus heus, Syre. SY. Em, quid est? CT. Obsecro te hercle, hominem istum inpurissumum<br>
quam primum absoluitote, ue, si magis irritatus siet,<br>
aliqua hoc permanet ad patrem atque ego tum perpetuo perierim.<br>
SY. Non fiet, bono animo es: tu cum illa te oblecta intus interim<br>
et lectulos iube sterni nobis et parari cetera.<br>
ego iam transacta re conuortam me domum cum opsonio.<br>
CT. Ita, quaeso: quando hoc bene successit, hilare hunc sumamus diem.
</p>

<P>
SOSTRATA     CANTHARA<br>
MATRONA      ANVS
</p>

<P>SO. Obsecro, mea nutrix, quid nunc fiet? CA. Quid fiat rogas?<br>
recte edepol, spero. SO. Modo dolores, mea tu, occipiunt primulum.<br>
CA. Iam nunc times? quasi numquam adfueris, numquam tute pepereris!<br>
SO. Heu me miseram! habeo neminem,<br>
solae sumus: Geta autem hic non adest, qui arcessat Aeschinum.<br>
CA. Pol is quidem iam hic aderit: nam numquam unum intermittit diem,<br>
quin semper ueniat. SO. Solus mearum miseriarumst remedium.<br>
CA. E re nata melius fieri hau potuit quam factumst, era,<br>
quando uitium oblatumst, quod ad illum attinet potissumum,<br>
talem, tali ingenio atque animo, natum ex tanta familia.<br>
SO. Ita pol res est ut dicis: saluos nobis deos quaeso ut siet.
</p>

<P>
<br>
GETA   SOSTRATA   CANTHARA<br>
SERVOS MATRONA    ANVS
</p>

<P>GE. Nunc illud est, quom, si omnia omnes sua consilia conferant<br>
atque huic malo salutem quaerant, auxili nihil adferant,<br>
quod mihique eraeque filiaeque erilist. uae misero mihi!<br>
tot res repente circumuallant se, unde emergi non potest:<br>
uis egestas iniustitia solitudo infamia.<br>
hocine saeclum! o scelera, o genera sacrilega, o hominem inpium,<br>
SO. Me miseram, quidnam est quod sic uideo timidum et properantem Getam?<br>
GE. quem neque fides neque ius iurandum neque illum misericordia<br>
repressit neque reflexit neque quod partus instabat prope,
</p>

<P>o quoi miserae indigne per uim uitium optulerat. SO. Non intellego<br>
satis quae loquitur. CA. Propius obsecro accedamus, Sostrata. GE. Ah<br>
me miserum! uix compos sum animi, ita ardeo iracundia.<br>
nihil est quod malim quam illam totam familiam dari mi obuiam,<br>
ut ego hanc iram in eos euomam omnem, dum aegritudo haec est recens. satis mi id habeam supplici.<br>
seni animam primum exstinguerem ipsi, qui illud produxit scelus:<br>
tum autem Syrum inpulsorem, uah, quibus illum lacerarem modis!<br>
sublimen medium arriperem et capite pronum in terra statuerem, ut cerebro dispergat uiam.<br>
ao adulescenti ipsi eriperem oculost posthac praecipitem darem.<br>
ceteros ruerem agerem raperem tunderem et prosternerem.<br>
sed cesso eram hoc malo inpertire propere? SO. Reuocemus. Geta! GE. Hem,<br>
quisquis es, sine me. SO. Ego sum Sostrata. GE. Vbi east? te ipsam quaerito,<br>
te ex:peto: oppido opportune te optulisti mi obuiam.<br>
era . . SO. Quid est? quid trepidas? GE. Ei mihi. CA. Quid festinas, mi Geta?<br>
animam recipe. GE. Prorsus SO. Quid istuc prorsus ergost? GE. periimus.<br>
SO. Eloquere ergo, te obsecro, quid actumst? GE. Iam SO. Quid iam, Geta?<br>
GE . Aeschinus SO. Quid is ergo? GE. alienus est ab nostra familia. SO. Hem,<br>
perii. qua re? GE. Amare occepit aliam. SO. Vae miserae mihi!<br>
GE. Neque id occulte fert, a lenone ipsus eripuit palam.<br>
SO. Satin hoc certumst? GE. Certum: hisce oculis egomet uidi, Sostrata. SO. Ah<br>
me miseram! quid iam credas? aut quoi credas? nostrumne Aeschinum!<br>
nostram omnium uitam, in quo nostrae spes opesque omnes sitae!<br>
qui se sine hac iurabat unum numquam uicturum diem!<br>
qui se in sui gremio positurum puerum dicebat patris!<br>
ita obsecraturum, ut liceret hanc sibi uxorem ducere!<br>
GE. Era, lacrumas mitte ac potius quod ad hanc rem opus est porro prospice:<br>
patiamurne an narremus quoipiam? CA. Au au, mi homo, sanun es?<br>
an hoc proferendum tibi uidetur usquam? GE. Miquidem non placet.<br>
iam primum illum alieno animo a nobis esse res ipsa indicat.<br>
nunc si hoc palam proferimus, ille infitias ibit, sat scio:<br>
tua fama et gnatae uita in dubium ueniet. tum si maxume<br>
fateatur, quom amet aliam, non est utile hanc illi dari.<br>
quapropter quoquo pacto tacitost opus. SO. Ah minume gentium:<br>
non faciam. GE. Quid ages? SO. Proferam. CA. Hem, mea Sostrata, uide quam rem agas.<br>
SO. Peiore res loco non potis est esse quam in quo nunc sitast.<br>
primum indotatast: tum praeterea, quae secunda ei dos erat,<br>
periit: nuptum pro uirgine dari non potest. hoc relicuomst:<br>
si infitias ibit, testis mecum est anulus quem amiserat.<br>
postremo quando ego conscia mihi sum, a me culpam esse hanc procul,<br>
neque pretium neque rem ullam intercessisse illa aut me indignam, Geta,<br>
experiar. GE. Quid istic? cedo, ut melius dicis. SO. Tu quantum potis<br>
abi atque Hegioni cognato huius rem enarrato omnem ordine:<br>
nam is nostro Simulo fuit summus et nos coluit maxume.<br>
GE. Nam hercle alius nemo respicit nos. SO. Propera tu, mea Canthara,<br>
curre, obstetricem arcesse, ut quom opus sit ne in mora nobis siet.
</p>

<P>
DEMEA SYRVS<br>
SENEX SERVOS
</p>

<P>DE. Disperii: Ctesiphonem audiui filium<br>
una adfuisse in raptione cum Aeschino.<br>
id misero restat mihi mali, si illum potest,<br>
qui aliquoi reist etiam, eum ad nequitiem adducere.<br>
ubi ego illum quaeram? credo abductum in ganeum<br>
aliquo: persuasit ille inpurus, sat scio.<br>
sed eccum Syrum ire uideo: iam hinc scibo ubi siet.<br>
atqui hercle hic de grege illost: si me senserit<br>
eum quaeritare, numquam dicet carnufex.<br>
o non ostendam id me uelle. SY. Omnem rem modo seni<br>
quo pacto haberet ordine enarrauimus.<br>
nil quicquam uidi laetius. DE. Pro Iuppiter,<br>
hominis stultitiam! SY. Conlaudauit filium;<br>
mihi, qui id dedissem consilium, egit gratias.<br>
DE. Disrumpor. SY. Argentum adnumerauit ilico;<br>
dedit praeterea in sumptum dimidium minae:<br>
id distributum sanest ex sententia. DE. Em<br>
huic mandes, siquid recte curatum uelis!<br>
SY. Ehem Demea, haud aspex:eram te; quid agitur?<br>
DE. Quid agatur? uostram nequeo mirari satis<br>
rationem. SY. Est hercle inepta, ne dicam dolo,<br>
absurda. piscis ceteros purga, Dromo;<br>
gongrum istum maxumum in aqua sinito ludere<br>
tantisper; ubi ego rediero, exossabitur;<br>
prius nolo. DE. Haecin flagitia! SY. Miquidem non placent,<br>
et clamo saepe. salsamenta haec, Stephanio,<br>
fac macerentur pulcre. DE. Di uostram fidem!<br>
utrum studione id sibi habet an laudi putat<br>
fore, si perdiderit gnatum? uae misero mihi!<br>
uidere uideor iam diem illum, quom hinc egens<br>
profugiet aliquo militatum. SY. O Demea,<br>
istuc est sapere, non quod ante pedes modost<br>
uidere, sed etiam illa quae futura sunt<br>
prospicere. DE. Quid? istaec iam penes uos psaltriast?<br>
SY. Ellam intus. DE. Eho, an domist habiturus? SY. Credo, ut est<br>
dementia. DE. Haecin fieri! SY. Inepta lenitas<br>
patris et facilitas praua. DE. Fratris me quidem<br>
pudet pigetque. SY. Nimium inter uos, Demea,<br>
(non quia ades praesens dico hoc) pernimium interest.<br>
tu quantusquantus mi nisi sapientia es,<br>
ille somnium. sineres uero illum tu tuom<br>
facere haec? DE. Sinerem illum? an non sex totis mensibus<br>
prius olfecissem, quam ille quicquam coeperet?<br>
SY. Vigilantiam tuam tu mihi narras? DE. Sic siet
</p>

<P>modo ut nunc est, quaeso. SY. Vt suom quisque esse uolt, itast.<br>
DE. Quid eum? uidistin hodie? SY. Tuomne filium?<br>
abigam hunc rus. iam dudum aliquid ruri agere arbitror.<br>
DE. Satin scis ibi esse? SY. Oh, quem egomet produxi. DE. Optumest:<br>
metui ne haereret hic. SY. Atque iratum admodum.<br>
DE. Quid autem? SY. Adortus iurgiost fratrem apud forum<br>
de psaltria ista. DE. Ain uero? SY. Vah, nil reticuit.<br>
nam ut numerabatur forte argentum, interuenit<br>
homo de inprouiso: coepit clamare Aeschine,<br>
haecin flagitia facere te! haec te admittere<br>
indigna genere nostro! DE. Oh, lacrumo gaudio.<br>
SY. Non tu hoc argentum perdis, sed uitam tuam.<br>
DE. Saluos sit spero: est similis maiorum suom. SY. Hui!<br>
DE. Syre, praeceptorum plenust istorum ille. SY. Phy!<br>
domi habuit unde disceret. DE. Fit sedulo:<br>
nil praetermitto: consuefacio: denique<br>
inspicere tamquam in speculum in uitas omnium<br>
iubeo atque ex aliis sumere exemplum sibi.<br>
hoc facito. SY. Recte sane. DE. Hoc fugito. SY. Callide.<br>
DE. Hoc laudist. SY. Istaec res est. DE. Hoc uitio datur.<br>
SY. Probissume. DE. Porro autem .. SY. Non hercle otiumst<br>
nunc mi auscultandi. piscis ex sententia<br>
nanctus sum: ei mihi ne corrumpantur cautiost:<br>
nam id nobis tam flagitiumst quam illa, Demea,<br>
non facere uobis, quae modo dixti: et quod queo<br>
conseruis ad eundem istunc praecipio modum:<br>
hoc salsumst, hoc adustumst, hoc lautumst parum:<br>
illud recte: iterum sic memento. sedulo<br>
moneo, quae possum pro mea sapientia:
</p>

<P>postremo tamquam in speculum in patinas, Demea,<br>
inspicere iubeo et moneo quid facto usus sit.<br>
inepta haec esse, nos quae facimus, sentio;<br>
uerum quid facias? ut homost. ita morem geras.<br>
numquid uis? DE. Mentem uobis meliorem dari.<br>
SY. Tu rus hinc ibis? DE. Recta. SY. Nam quid tu hic agas?<br>
ubi siquid bene praecipias, nemo optemperet. ---<br>
DE. Ego uero hinc abeo, quando is, quam ob rem huc ueneram,<br>
rus abiit: illum curo unum, ille ad me attinet.<br>
quando ita uolt frater, de istoc ipse uiderit.<br>
sed quis illic est, quem uideo procul? estne Hegio<br>
tribulis noster? si satis cerno, is est hercle: uah,<br>
homo amicus nobis iam inde a puero (o di boni,<br>
ne illius modi iam magna nobis ciuium<br>
penuriast) homo antiqua uirtute ac fide.<br>
haud cito mali quid ortum ex hoc sit publice.<br>
quam gaudeo, ubi etiam huius generis reliquias<br>
restare uideo! ah, uiuere etiam nunc lubet.<br>
opperiar hominem hic, ut salutem et conloquar.
</p>

<P>
HEGIO DEMEA GETA   PAMPHILIA<br>
SENES DVO   SERVOS VIRGO
</p>

<P>HE. Pro di inmortales, facinus indignum, Geta,<br>
quod narras t GE. Sic est factum. HE. EX illan familia<br>
tam inliberale esse ortum facinus! o Aeschine,<br>
pol haud paternum istuc dedisti. DE. Videlicet<br>
de psaltria hae audiuit: id illi nunc dolet<br>
alieno. at pater? is nihili pendit: ei mihi,<br>
utinam hic prope adesset alicubi atque audiret haec!<br>
HE. Nisi facient quae illos aequomst, haud sic auferent.
</p>

<P>GE. In te spes omnis, Hegio, nobis sitast:<br>
te solum habemus, tu es patronus, tu pater:<br>
tibi moriens ille nos commendauit senex:<br>
si deseris tu, periimus. HE. Caue dixeris:<br>
neque faciam neque me satis pie posse arbitror.<br>
DE. Adibo. saluere Hegionem plurumum<br>
iubeo. HE. Oh, te quaerebam ipsum: salue, Demea.<br>
DE. Quid autem? HE. Maior filius tuos Aeschinus,<br>
quem adoptandum dedisti fratri, ueque boni<br>
neque liberalis functus officiumst uiri.<br>
DE. Quid istuc est? HE. Nostrum amicum uoras Simulum<br>
aequalem? DE. Quid ni? HE. Filiam eius uirginem<br>
uitiauit. DE. Hem! HE. Mane: nondum audisti, Demea,<br>
quod est grauissumum. DE. An quicquam etiam est amplius?<br>
HE. Vero amplius: nam hoc quidem ferundum aliquo modost:<br>
amor persuasit, nox uinum adulescentia:<br>
humanumst. ubi scit factum, ad matrem uirginis<br>
uenit ipsus ultro lacrumans orans obsecrans<br>
fidem dans, iurans se illam ducturum domum.<br>
ignotumst, tacitumst, creditumst. uirgo ex eo<br>
compressu grauidast facta (hic mensis decumus est).<br>
ille bonus uir nobis psaltriam, si dis placet,<br>
parauit quicum uiuat, illam deserit.<br>
DE. Pro certon tu istaec dicis? HE. Mater uirginis<br>
in mediost, ipsa uirgo, res ipsa, hic Geta<br>
praeterea, ut captust seruolorum, non malus<br>
neque iners: alit illas, solus omnem familiam<br>
sustentat: hunc abduce, uinci, quaere rem.<br>
GE. Immo hercle extorque, nisi ita factumst, Demea;<br>
postremo non negabit: coram ipsum cedo.<br>
DE. Pudet: nec quid agam nec quid huic respondeam<br>
scio. PA. (intus) Me miseram, differor doloribus.<br>
Iuno Lucina, fer opem: serua me obsecro. HE. Hem,<br>
numnam illa quaeso parturit? GE. Certe, Hegio.<br>
HE. Em illaec fidem nunc uostram inplorat, Demea:<br>
quod ilis uos cogit, id uoluntate inpetret.<br>
haec primum ut fiant deos quaeso ut uobis decet.<br>
sin aliter animus uoster est, ego, Demea,<br>
summa ui defendam hanc atque illum mortuom.<br>
cognatus mihi erat: una a pueris paruolis<br>
sumus educti: una semper militiae et domi<br>
fuimus: paupertatem una pertulimus grauem.<br>
quapropter nitar faciam experiar, denique<br>
animam relinquam potius quam illas deseram.<br>
quid mihi respondes? DE. Fratrem conueniam, Hegio.<br>
HE. Sed, Demea, hoc tu facito cum animo cogites:<br>
quam uos facillume agitis, quam estis maxume<br>
potentes dites fortunati nobiles,<br>
tam maxume uos aequa aequo animo noscere<br>
oportet, si uos uoltis perhiberi probos.<br>
DE. Redito. fient quae fieri aequomst omnia.<br>
HE. Decet te facere. Geta, duc me intro ad Sostratam.---<br>
DE. Non me indicente haec fiunt: utinam hic sit modo<br>
defunctum! uerum nimia illaec licentia<br>
profecto euadet in aliquod magnum malum.<br>
ibo ac requiram fratrem, ut in eum haec euomam.
</p>

<P>
HEGIO<br>
SENEX
</p>

<P>Bono animo fac sis, Sostrata, et istam quod potis<br>
fac consolere. ego Micionem, si apud forumst,<br>
conueniam atque ut res gestast narrabo ordine:<br>
si est, is facturus ut sit officium suom,<br>
faciat: sin aliter de hac re est eius sententia,<br>
respondeat mi, ut quid agam quam primum sciam.
</p>

<P>CTESIPHO   SYRVS<br>
ADVLESCENS SERVOS
</p>

<P>CT. Ain patrem hinc abisse rus? SY. Iam dudum. CT. Dic sodes. SY. Apud uillamst<br>
nunc quom maxume operis aliquid facere credo CT. Vtinam quidem!<br>
quod cum salute eius fiat, ita se defetigarit uelim,<br>
ut triduo hoc perpetuo prorsum e lecto nequeat surgere.<br>
SY Ita fiat, et istoc siqui potis est rectius. CT. Ita: nam hunc diem<br>
misere nimis cupio, ut coepi, perpetuom m laetitia degere.<br>
et illud rus nulla alia causa tam male odi, nisi quia propest: quod si abesset longius,<br>
prius nox oppressisset illi, quam huc reuorti posset iterum.<br>
nunc ubi me illi non uidebit, iam huc recurret. sat scio<br>
rogitabit me, ubi fuerim: ego hoc te toto non uidi die:<br>
quid dicam? SY. Nilne in mentemst? CT. Numquam quicquam. SY. Tanto nequior.<br>
cluens amicus hospes nemost uobis? CT. Sunt: quid postea?<br>
SY. Hisce opera ut data sit. CT. Quae non data sit? non potest fieri. SY. Potest.<br>
CT. Interdius: sed si hic pernocto, causae quid dicam, Syre?<br>
SY. Vah, quam uellem etiam noctu amicis operam mos esset dari!<br>
quin tu otiosus esto: ego illius sensum pulcre calleo.<br>
quom feruit maxume, tam placidum quam ouem reddo CT. Quo modo?<br>
SY. Laudari per te audit lubenter: facio te apud illum deum:<br>
uirtutes narro. CT. Meas? SY. Tuas: homini ilico lacrumae cadunt
</p>

<P>quasi puero gaudio. em tibi autem! CT. Quidnam est? SY. Lupus in fabula.<br>
CT. Pater est? SY. Is est ipsus. CT. Syre, quid agimus? SY. Fuge modo intro, ego uidero.<br>
CT. Siquid rogabit, nusquam tu me: audistin? SY. Potin ut desinas?
</p>

<P>
DEMEA CTESIPHO   SYRVS<br>
SENEX ADVLESCENS SERVOS
</p>

<P>DE. Ne ego homo sum infelix: fratrem nusquam inuenio gentium:<br>
praeterea autem, dum illum quaero, a uilla mercennarium<br>
uidi: is filium negat esse ruri: nec quid agam scio.<br>
CT. Syre! SY. Quid est? CT. Men quaerit? SY. Verum.<br>
CT. Perii. SY. Quin tu animo bono es.<br>
DE. Quid hoc malum infelicitatis! nequeo satis decernere<br>
nisi me credo huic esse natum rei, ferundis miseriis.<br>
primus sentio mala nostra: primus rescisco omnia:<br>
primus porro obnuntio: aegre solus, siquid fit, fero.<br>
SY. Rideo hunc: primum ait se scire: is solus nescit omnia.<br>
DE. nunc redeo: si forte frater redierit uiso. CT. Syre,<br>
obsecro, uide ne ille huc prorsus se inruat. SY. Etiam taces?<br>
ego cauebo. CT. Numquam hercle hodie ego istuc committam tibi:<br>
nam me iam in cellam aliquam cum illa concludam: id tutissumumst. ---<br>
SY. Age, tamen ego hunc amouebo. DE. Sed eccum sceleratum Syrum.<br>
SY. Non hercle hic qui uolt durare quisquam, si sic fit, potest.
</p>

<P>scire equidem uolo, quot mihi sint domini: quae haec est miseria!<br>
DE. Quid ille gannit? quid uolt? quid ais, bone uir? est frater domi?<br>
SY. Quid malum  bone uir  mihi narras? equidem perii. DE. Quid tibi est?<br>
SY. Rogitas? Ctesipho me pugnis miserum et istam psaltriam<br>
usque occidit. DE. Hem, quid narras? SY. Em uide ut discidit labrum.<br>
DE. Quam ob rem? SY. Me inpulsore hanc emptam esse ait. DE. Non tu eum rus hinc modo<br>
produxe aibas? SY. Factum: uerum uenit post insaniens:<br>
nil pepercit. non puduisse uerberare hominem senem!<br>
quem ego modo puerum tantillum inmanibus gestaui meis.<br>
DE. Laudo: Ctesipho, patrissas: abi, uirum te iudico.<br>
SY. Laudas? ne ille continebit posthac, si sapiet, manus.<br>
DE. Fortiter. SY. Perquam, quia miseram mulierem et me seruolum,<br>
qui referire non audebam, uicit: hui, perfortiter.<br>
DE. Non potuit melius. idem quod ego sensit, te esse huic rei caput.<br>
sed estne frater intus? SY. Non est. DE. Vbi illum inueniam cogito.<br>
SY. Scio ubi sit, uerum hodie numquam monstrabo. DE. Hem, quid ais? SY. Ita.<br>
DE. Dimminuetur tibi quidem iam cerebrum. SY. At nomen nescio<br>
illius hominis, sed locum noui ubi sit. DE. Dic ergo locum.<br>
SY. Nostin porticum apud macellum hac deorsum? DE. Quid ni nouerim?<br>
SY. Praeterito recta platea sursum hanc: ubi eo ueneris,
</p>

<P>cliuos deorsum uorsum est: istac praecipitato; postea<br>
est ad hanc manum sacellum: ibi angiportum propter est,<br>
DE. Quanam? SY. Illi ubi etiam caprificus magna est. DE. Noui. SY. Hac pergito.<br>
DE. Id quidem angiportum non est peruium. SY. Verum hercle: uah,<br>
censen hominem me esse? erraui: in porticum rursum redi:<br>
sane hac multo propius ibis et minor est erratio.<br>
scin Cratini huius ditis aedes? DE. Scio. SY. Vbi eas praeterieris,<br>
ad sinistram hac recta platea; ubi ad Dianae ueneris,<br>
ito ad dextram: prius quam ad portam uenias, apud ipsum lacum<br>
est pistrilla, ei exaduorsum fabrica: ibist. DE. Quid ibi facit?<br>
SY. Lectulos illi salignis pedibus faciundos dedit.<br>
DE. Vbi potetis uos? bene sane. sed cesso ad eum pergere. ---<br>
SY. I sane: ego te exercebo hodie, ut dignus es, silicernium.<br>
Aeschinus otiose cessat; prandium corrumpitur;<br>
Ctesipho autem in amorest totus. ego iam prospiciam mihi:<br>
nam iam abibo atque unum quidquid, quod quidem erit bellissumum,<br>
carpam et cyathos sorbilans paulatim hunc producam diem.
</p>

<P>
MICIO HEGIO<br>
SENES DVO
</p>

<P>MI. Ego in hac re nil reperio, quam ob rem lauder tanto opere, Hegio.<br>
Meum officium facio: quod peccatum a nobis ortumst corrigo.<br>
nisi si me in illo credidisti esse hominum numero, qui ita putant,<br>
sibi fieri iniuriam ultro, si quam fecere ipsi expostules,<br>
et ultro accusant. id quia a me non est factum, agis gratias?<br>
HE. Ah, minume: numquam te aliter atque es esse animum induxi meum.<br>
sed quaeso, Micio, Vt mecum una eas ad matrem uirginis<br>
atque istaec eadem mihi quae dixti tute dicas mulieri:<br>
suspitionem hanc propter fratrem esse: eius esse illam psaltriam.<br>
nam et illi iam releuabis animum, quae dolore ac miseria<br>
tabescit, et tuom officium fueris functus. sed si aliter putas,<br>
egomet narrabo quae mihi dixti. MI. Immo ego ibo. HE. Bene facis:<br>
omnes, quibus res sunt minus secundae, magis sunt nescio quo modo<br>
suspitiosi: ad contumeliam omnia accipiunt magis:<br>
propter suam inpotentiam se semper credunt ludier.<br>
quapropter te ipsum purgare ipsi coram placabilius est.<br>
MI. Et recte et uerum dicis. HE. Sequere me ergo<br>
hac intro. MI. Maxume.
</p>

<P>AESCHINVS<br>
ADVLESCENS
</p>

<P>Discrucior animi: hocin mihi mali de inprouiso obici<br>
tantum ut neque quid ego de me faciam nec quid agam certum siet!<br>
membra mihi metu debilia sunt: animus timore oh stipuit: pectori consistere<br>
nil consili quit. quo modo hac me expediam turba? tanta nunc<br>
suspitio de me incidit: uah, neque ea inmerito: Sostrata<br>
credit mihi me psaltriam emisse hanc: id anus mi indicium fecit.<br>
nam ut hinc forte ea ad obstetricem erat missa, ubi eam uidi, ilico<br>
accedo: rogito, Pamphila quid agat, iam partus adsiet<br>
eone obstetricem arcessat. illa exclamat  abi, abi iam, Aeschine:<br>
satis diu dedisti uerba, sat adhuc tua nos frustratast fides.<br>
"hem, quid istuc obsecro" inquam "est?" ualeas, habeas illam quae placet.<br>
sensi ilico id illas suspicari: sed me reprehendi tamen,<br>
nequid de fratre garrulae illi dicerem ac fieret palam.<br>
nunc quid faciam? dicam fratris esse hanc? quod minumest opus<br>
usquam ecferri. age mitto: fieri potis est ut nequa exeat.<br>
ipsum id metuo ut credant: tot concurrunt ueri similia:<br>
egomet rapui ipse, egomet solui argentum, ad me abductast domum.<br>
haec adeo mea culpa fieri fateor. non me hanc rem patri,
</p>

<P>utut erat gesta, indicasse! exorassem ut eam ducerem.<br>
cessatum usque adhuc est: nunc porro, Aeschine, expergiscere!<br>
nunc hoc primumst: ad illas ibo, ut purgem me. accedam ad fores.<br>
perii: horresco semper, ubi pultare hasce occipio miser.<br>
heus heus! Aeschinus sum ego. aperite aliquis actutum ostium.<br>
prodit nescio quis: concedam huc.
</p>

<P>
MICIO    AESCHINVS<br>
SENEX    ADVLESCENS
</p>

<P>MI. Ita uti dixi, Sostrata,<br>
facite: ego Aeschinum conueniam, ut quo modo acta haec sint sciat.<br>
sed quis ostium hoc pultauit? AE. Pater hercle est, perii. MI. Aeschine,<br>
AE. Quid huic hic negotist? MI. tune has pepulisti fores?<br>
tacet. quor non ludo hunc aliquantisper? melius est,<br>
quandoquidem hoc numquam mi ipse uoluit credere.<br>
nil mihi respondes? AE. Non equidem istas, quod sciam.<br>
MI. Ita? nam mirabar, quid hic negoti esset tibi.<br>
erubuit: salua res est. AE. Die sodes, pater,<br>
o tibi uero quid istic est re;? MI. Nil mihi quidem.<br>
amicus quidam me a foro abduxit modo<br>
huc aduocatum sibi. AE. Quid? MI. Ego dicam tibi.<br>
habitant hic quaedam mulieres pauperculae:<br>
ut opinor eas non nosse te, et certo scio:<br>
neque enim diu huc migrarunt. AE. Quid tum postea?<br>
MI. Virgo est cum matre. AE. Perge. MI. Haec uirgo orbast patre:<br>
hic meus amicus illi generest proxumus:<br>
huic leges cogunt nubere hanc. AE. Perii. MI. Quid est?<br>
AE. Nil: recte: perge. MI. Is uenit ut secum auehat:<br>
nam habitat Mileti. AE. Hem, uirginem ut secum auehat?<br>
MI. Sic est. AE. Miletum usque obsecro? MI. Ita. AE. Animo malest.<br>
quid ipsae? quid aiunt? MI. Quid illas censes? nihil enim.<br>
commentast mater esse ex alieno uiro<br>
nescio quo puerum natum: neque eum nominat:<br>
priorem esse illum, non oportere huic dari.<br>
AE. Eho, nonne haec iusta tibi uidentur poscier?<br>
MI. Non. AE. Obsecro non? an illam hinc abducet, pater?<br>
MI. Quid illam ni abducat? AE. Factum a uobis duriter<br>
inmisericorditerque atque etiam, si est, pater,<br>
dicendum magis aperte, inliberaliter.<br>
MI. Quam ob rem? AE. Rogas me? quid illi tandem creditis<br>
fore animi misero, quicum ea consueuit prius<br>
(qui infelix hauscio an illam misere nunc amet),<br>
quom hanc sibi uidebit praesens praesenti eripi<br>
abduci ab oculis? facinus indig,num, pater!<br>
MI. Qua ratione istuc? quis despondit? quis dedit?<br>
quoi quando nupsit? auctor his rebus quis est?<br>
quor duxit alienam? AE. An sedere oportuit<br>
domi uirginem tam grandem, dum cognatus huc<br>
illim ueniret exspectantem? haec, mi pater,<br>
te dicere aequom fuit et id defendere.<br>
MI. Ridiculum: aduorsumne illum causam dicerem,<br>
quoi ueneram aduocatus? sed quid ista, Aeschine<br>
nostra? aut quid nobis cum illis? abeamus. quid est?<br>
quid lacrumas? AE. Pater, obsecro, ausculta. MI. Aeschine, audiui omnia<br>
et scio: nam te amo: quo magis quae agis curae sunt mihi.<br>
AE. Ita uelim me promerentem ames dum uiuas, mi pater,<br>
ut me hoc delictum admisisse in me, id mihi uehemeuter dolet<br>
et me tui pudet. MI. Credo hercle: nam ingenium noui tuom<br>
liberale; sed uereor ne indiligens nimium sies.<br>
in qua civitate tandem te arbitrare uiuere?<br>
uirginem uitiasti, quam te ius non fuerat tangere.<br>
iam id peccatum primum magnum, magnam, at humanum tamen:<br>
fecere alii saepe item boni. at postquam euenit, cedo<br>
numquid circumspexti? aut numquid tute prospexti tibi,<br>
quid fieret? qua fieret? si te ipsum mihi puduit proloqui,<br>
qua resciscerem? haec dum dubitas, menses abierunt decem.<br>
prodidisti et te ex illam miseram et gnatum, quod quidem in te fuit.<br>
quid? credebas dormienti haec tibi confecturos deos?<br>
et illam sine tua opera in cubiculum iri deductum domum?<br>
nolim ceterarum rerum te socordem eodem modo.<br>
bono animo es, duces uxorem hanc. AE. Hem! MI. Bono, inquam, animo es. AE. Pater<br>
obsecro, num ludis nunc tu me? MI. Ego te? quam ob rem? AE. Nescio:<br>
quia tam misere hoc esse cupio uerum, eo uereor magis.<br>
MI. Abi domum ac deos comprecare, ut uxorem arcessas: abi.<br>
AE. Quid? eam uxorem? MI. Eam. AE. Iam? MI. iam<br>
quantum potis. AE. Di me, pater,<br>
omnes oderint, ni magis te quam oculos nunc ego amo meos.<br>
MI. Quid? quam illam? AE. Aeque. MI. Perbenigne. AE. Quid? ille ubist Milesius?<br>
MI. Periit, abiit, nauem ascendit; sed quor cessas? AE. Abi, pater,<br>
tu potius deos comprecare: nam tibi eos certo scio,<br>
quo uir melior multo es quam ego, optemperaturos magis.<br>
MI. Ego eo intro, ut quae opus sunt parentur: tu fac ut dixi, si sapis.---<br>
AE. Quid hoc est negoti? hoc est patrem esse aut hoc est filium esse?<br>
si fr&ter aut sodalis esset, qui magis morem gereret.?<br>
hic non amandust? hicine non gestandus in sinust? hem:<br>
itaque adeo magnam mi inicit sua commoditate curam,<br>
ne inprudens faciam forte quod nolit; sciens cauabo.<br>
sed cesso ire intro, ne morae meis nuptiis egomet sim?
</p>

<P>DEMEA<br>
SENEX
</p>

<P>Defessus sum ambulando: ut, Syre, te cum tua<br>
monstratione magnus perdat Iuppiter!<br>
perreptaui usque omne oppidum: ad portam, ad lacum,<br>
quo non? neque illi ulla fabrica erat nec fratrem homo<br>
uidisse se aibat quisquam. nunc uero domi<br>
certum obsidere est usque donec redierit.
</p>

<P>MICIO DEMEA<br>
SENES DVO
</p>

<P>MI. Ibo, illis dicam nullam esse in nobis moram<br>
DE. Sed eccum ipsum. te iam dudum quaero, Micio.<br>
MI. Quidnam? DE. Fero alia flagitia ad te ingentia<br>
boni illius adulescentis. MI. Ecce autem DE. Noua<br>
capitalia. MI. Ohe iam! DE. Nescis qui uir sit. MI. Scio.<br>
DE. O stulte, tu de psaltria me somnias<br>
agere: hoc peccatum in uirginemst ciuem. MI. Scio.<br>
DE. Eho, scis et patere? MI. Quid ni patiar? DE. Dic mihi,<br>
non clamas? non insanis? MI. Non. DE. Malim quidem.<br>
puer natust. MI. Di bene uortant! DE. Virgo nihil habet.<br>
MI. Audiui. DE. Et ducenda indotatast. MI. Scilicet.<br>
DE. Quid nunc futurumst? MI. Id enim quod res ipsa fert:<br>
illinc huc transferetur uirgo. DE. O Iuppiter,<br>
istocin pacto oportet? MI. Quid faciam amplius?<br>
DE. Quid facias? si non eapse re tibi istuc dolet,<br>
simulare certe. est hominis. MI. Quin iam uirginem<br>
despondi, res compositast, fiunt nuptiae,<br>
dempsi metum omnem: haec magis sunt hominis. DE. Ceterum<br>
placet tibi factum, Micio? MI. Non, si queam<br>
mutare. nunc quom non queo, aequo animo fero.<br>
ita uitast hominum, quasi quom ludas tesseris:<br>
si illud quod maxume opus est iactu non cadit,<br>
illud quod cecidit forte, id arte ut corrigas.<br>
DE. Corrector! nempe tua arte uiginti minae<br>
pro psaltria periere: quae quantum potest<br>
aliquo abiciundast, si non pretio, gratiis.<br>
eque est neque illam sane studeo uendere.<br>
DE. Quid igitur facies? MI. Domi erit. DE. Pro diuom fidem,<br>
meretrix et mater familias una in domo?<br>
MI. Quor non? DE. Sanum te credis esse? MI. Equidem arbitror.<br>
DE. Ita me di ament, ut tuam ego uideo ineptiam,<br>
facturum credo, ut habeas quicum cantites.<br>
MI. Quor non? DE. Et noua nupta eadem haec discet. MI. Scilicet.<br>
DE. Tu inter eas restim ductans saltabis. MI. Probe.<br>
DE. Probe? MI. Et tu nobiscum una, si opus sit. DE. Ei mihi!<br>
non te haec pudent? MI. Iam uero omitte, Demea,<br>
tuam istanc iracundiam atque ita uti decet<br>
hilarum ac lubentem fac te gnati in nuptiis.<br>
ego hos conuenio: post huc redeo.---DE. O Iuppiter,<br>
hancin uitam! hoscin mores! hanc dementiam!<br>
uxor sine dote ueniet, intus psaltriast,<br>
domus sumptuosa, adulescens luxu perditus,<br>
senex delirans. ipsa si cupiat Salus,<br>
seruare prorsus non potest hanc familiam.
</p>

<P>
           SYRVS  DEMEA<br>
           SERVOS SENEX
</p>

<P>SY. Edepol, Syrisce, te curasti molliter<br>
lauteque munus administrasti tuom.<br>
abi. sed postquam intus sum omnium rerum satur,<br>
prodambulare hic lubitumst. DE. Illud sis uide:<br>
exemplum disciplinae eccum. SY. Ecce autem hic adest<br>
senex noster. quid fit? quid tu es tristis? DE. Oh, scelus!<br>
SY. Ohe iam: tu uerba fundes hic sapientia?<br>
DE. Tu si meus esses.. SY. Dis quidem esses, Demea,<br>
ac tuam rem constabilisses. DE. Exemplo omnibus<br>
curarem ut esses. SY. Quam ob rem? quid feci? DE. Rogas?<br>
in ipsa turba atque in peccato maxumo,<br>
quod uix sedatum satis est, potasti, scelus,<br>
quasi re bene gesta. SY. Sane nollem huc exitum.
</p>

<P>
DROMO DEMEA SYRVS<br>
PVER  SENEX SERVOS
</p>

<P>DR. Heus Syre, rogat te Ctesipho ut redeas. SY. Abi.---<br>
DE. Quid Ctesiphonem hic narrat? SY. Nil. DE. Eho, carnufex,<br>
est Ctesipho intus? SY. Non est. DE. Quor hic nominat?<br>
SY. Est alius quidam, parasitaster paululus:<br>
nostin? DE. Iam scibo. SY. Quid agis? quo abis? DE. Mitte me.<br>
SY. Noli inquam. DE. Non manum abstines, mastigia?<br>
an tibi iam mauis cerebrum dispergam hic?---SY. Abit.<br>
edepol comissatorem haud sane commodum,<br>
praesertim Ctesiphoni! quid ego nunc agam?<br>
nisi, dum hae silescunt turbae, interea in angulum<br>
aliquo abeam atque edormiscam hoc uilli. sic agam.
</p>

<P>
MICIO DEMEA<br>
SENES DVO
</p>

<P>MI. Parata a nobis sunt, ita ut dixi, Sostrata:<br>
ubi uis.. quisnam a me pepulit tam grauiter fores?<br>
DE. Ei mihi, quid faciam? quid agam? quid clamem aut querar?<br>
o caelum, o terra, o maria Neptuni! MI. Em tibi,<br>
resciuit omnem rem: id nunc clamat. scilicet,<br>
paratae lites: succurrendumst. DE. Eccum adest<br>
communis corruptela nostrum liberum.<br>
MI. Tandem reprime iracundiam atque ad te redi.<br>
DE. Repressi, redii, mitto maledicta omnia:<br>
rem ipsam putemus. dictum hoc inter nos fuit<br>
(ex te adeost ortum), ne tu curares meum<br>
neue ego tuom? responde, factumst? MI. Non nego.<br>
DE. Quor nunc apud te potat? quor recipis meum?<br>
quor emis amicam, Micio? numqui minus<br>
mihi idem ius tecum ipse aequomst quod mecumst tibi?<br>
quando ego tuom non curo, ne cura meum.<br>
MI. Non aequom dicis. DE. Non? MI. Nam uetus uerbum hoc quidemst,<br>
communia esse amicorum inter se omnia.<br>
DE. Facete: nunc demum istaec nata oratiost.<br>
MI. Ausculta paucis, nisi molestumst, Demea.<br>
principio, si id te mordet, sumptus filii<br>
quos faciunt, quaeso hoc facito tecum cogites:<br>
tu illos duo olim pro re tollebas tua<br>
quod satis putabas tua bona ambobus fore,<br>
et me tum uxorem credidisti scilicet<br>
ducturum: eandem illam rationem antiquam optine:<br>
conserua, parce, quaere, fac quam plurumum<br>
illis relinquas, gloriam tu istanc tibi.<br>
mea, quae praeter spem euenere, utantur sine.<br>
de summa nil decedet: quod hinc accesserit,<br>
id de lucro putato esse omne. haec si uoles<br>
in animo uere cogitare, Demea,<br>
et mihi et tibi et illis dempseris molestiam.<br>
DE. Mitto rem: consuetudinem ipsorum.. MI. Mane:<br>
scio: istuc ibam. multa in homine, Demea,<br>
signa insunt, quibus ex coniectura facile fit,<br>
duo quom idem f:aciunt, saepe ut possis dicere<br>
`hoc licet inpune facere huic, illi non licet',<br>
non quo dissimilis res sit, sed quo is qui facit.<br>
quae ego inesse in illis uideo, ut confidam fore<br>
ita ut uolumus. uideo sapere, intellegere, in loco<br>
uereri, inter se amare. siris liberum<br>
ingenium atque animum: quo uis illos tu die<br>
redducas. at enim metuas, ne ab re sint tamen<br>
omissiores paulo. o noster Demea<br>
ad omnia alia aetate sapimus rectius;<br>
solum unum hoc uiti senectus adfert hominibus:<br>
attentiores sumus ad rem omnes, quam sat est:<br>
quod illos sat aetas acuet. DE. Ne nimium modo<br>
bonae tuae istae nos rationes, Micio,<br>
et tuos iste animus aequos subuortat! MI. Tace:<br>
non fiet. mitte iam istaec: da te hodie mihi:<br>
exporge frontem. DE. Scilicet ita tempus fert,<br>
faciundumst. ceterum ego rus cras cum filio<br>
cum primo luci ibo hinc. MI. De nocte, censeo:<br>
hodie modo hilarum fac te. DE. Et istam psaltriam<br>
una illuc mecum hinc abstraham. MI. Pugnaueris<br>
eo pacto prorsum illi adligaris filium.<br>
modo facito ut illam serues. DE. Ego istuc uidero:<br>
atque ibi fauillae plena, fumi ac pollinis<br>
coquendo sit faxo et molendo; praeterhac<br>
meridie ipso faciam ut stipulam conligat;<br>
tam excoctam reddam atque atram quam carbost. MI. Placet:<br>
nunc mihi uidere sapere. atque equidem filium<br>
tum etiam si nolit cogam ut. cum illa una cubet.<br>
DE. Derides? fortunatus, qui isto animo sies.<br>
ego sentio.. MI. Ah, pergisne? DE. Iam iam desino.<br>
MI. I ergo intro, et quoi rei est, ei rei hunc sumamus diem.
</p>

<P>
DEMEA<br>
SENEX
</p>

<P>Numquam ita quisquam bene subducta ratione ad uitam fuit,<br>
quin res aetas usus semper aliquid adportet noui,<br>
aliquid moneat: ut illa quae te scisse credas nescias,<br>
et quae tibi putaris primat in experiundo ut repudies.<br>
quod nunc mi euenit: nam ego uitam duram, quam uixi usque adhuc,<br>
prope iam excurso spatio omitto. id quam ob rem? re eapse repperi<br>
facilitate nihil esse homini melius neque clementia.<br>
id esse uerum ex me atque ex fratre quoiuis facilest noscere.<br>
suam ille semper egit uitam in otio, in conuiuiis,<br>
clemens, placidus, nulli laedere os, adridere omnibus:<br>
sibi uixit, sibi sumptum fecit: omnes bene dicunt, amant.<br>
ego ille agrestis saeuos tristis parcus truculentus tenax<br>
duxi uxorem: quam ibi miseriam uidi! nati filii:<br>
alia cura heia autem, dum studeo illis ut quam plurumum<br>
facerem, contriui in quaerundo uitam atque aetatem meam:<br>
nunc exacta aetate hoc fructi pro labore ab eis fero,<br>
odium; ille alter sine labore patria potitur commoda.<br>
illum amant, me fugitant; illi credunt consilia omnia,<br>
illum diligunt, apud illum sunt ambo, ego desertus sum;<br>
illum ut uiuat optant, meam autem mortem exspectant scilicet.<br>
ita eos meo labore eductos maxumo hic fecit suos<br>
paulo sumptu: ego miseriam omnem capio, hic potitur gaudia.<br>
age age nunc porro experiamur contra ecquid ego possiem<br>
blande dicere aut benigne facere, quando hoc prouocat.<br>
ego quoque a meis me amari et magni pendi postulo.<br>
si id fit dando atque obsequendo, non posteriores feram.<br>
derit? id mea minume re fert, qui sum natu maxumus.
</p>

<P>
SYRVS  DEMEA<br>
SERVOS SENEX
</p>

<P>SY. Heus Demea, rogat pater ne abeas longius.<br>
DE. Quis homo? o Syre noster, salue: quid fit? quid agitur?<br>
SY. Recte. DE. Optumest: iam nunc haec tria primum addidi<br>
praeter naturam: `o noster, quid fit? quid agitur?'<br>
seruom haud inliberalem praebes te, et tibi<br>
iubens bene faxim. SY. Gratiam habeo. DE. Atqui, Syre,<br>
hoc uerumst, et re eapse experiere propediem.
</p>

<P>
GETA   DEMEA<br>
SERVOS SENEX
</p>

<P>GE. Era, ego huc ad hos prouiso, quam mox uirginem<br>
arcessant. sed eccum Demeam. saluos sies.<br>
DE. O---qui uocare? GE. Geta. DE. Geta, hominem maxumi<br>
preti te esse hodie iudicaui animo meo:<br>
nam is mihi profectost seruos spectatus satis,<br>
quoi dominus curaest, ita uti tibi sensi, Geta,<br>
et tibi ob eam rem, siquid usus uenerit,<br>
lubens bene faxim. meditor esse adfabilis,<br>
et bene procedit. GE. Bonus es, quom haec existumas.<br>
DE. Paulatim plebem primulum facio meam.
</p>

<P>AESCHINUS  DEMEA SYRVS GETA<br>
ADVLESCENS SENEX  SERVI DVO
</p>

<P>AE. Occidunt mequidem, dum nimis sanctas nuptias<br>
student facere: in adparando consumunt diem.<br>
DE. Quid agitur, Aeschine? AE. Ehem, pater mi, tu hic eras?<br>
DE. Tuos hercle uero et animo et natura pater<br>
qui te amat plus quam hosce oculos. sed quor non domum<br>
uxorem arcessis? AE. Cupio; uerum hoc mihi moraest:<br>
tibicina et hymenaeum qui cantent. DE. Eho,<br>
uin tu huic seni auscultare? AE. Quid? DE. Missa haec face<br>
hymenaeum turbam lampadas tibicinas,<br>
atque hanc in horto maceriam iube dirui<br>
quantum potest: hac transfer, unam fac domum:<br>
transduc et matrem et familiam omnem ad nos. AE. Placet,<br>
pater lepidissume. DE. Euge, iam lepidus uocor.<br>
fratri aedes fient peruiae, turbam domum<br>
adducet, sumptu amittet multa: quid mea?<br>
ego lepidus ineo gratiam. iube nunciam<br>
dinumeret ille Babylo uiginti minas.<br>
Syre, cessas ire ac facere? SY. Quid eoo? DE. Dirue.<br>
tu illas abi ac transduce. --- GE. Di tibi, Demea,<br>
bene faciant, quom te uideo nostrae familiae<br>
tam ex animo factum uelle. DE. Dignos arbitror.
</p>

<P>quid tu ais? AE. Sic opinor. DE. Multo rectiust<br>
quam illam puerperam huc nunc duci per uiam<br>
aegrotam. AE. Nil enim uidi melius, mi pater.<br>
DE. Sic soleo. sed eccum Micio egreditur foras.
</p>

<P>
MICIO DEMEA AESCHINVS<br>
SENES DVO   ADVLESCENS
</p>

<P>MI. Iubet frater? ubi is est? tun iubes hoc, Demea?<br>
DE. Ego uero iubeo et hac re et aliis omnibus<br>
quam maxume unam facere nos hanc familiam,<br>
colere adiuuare adiungere. AE. Ita quaeso, pater.<br>
MI. Haud aliter censeo. DE. Immo hercle ita nobis decet:<br>
primum huius uxori est mater. MI. Est. quid postea?<br>
DE. Proba et modesta. MI. Ita; aiunt. DE. Natu grandior.<br>
MI. Scio. DE. Parere iam diu haec per annos non potest:<br>
nec qui eam respiciat quisquam est: solast. MI. Quam hic rem agit?<br>
D:E. Hanc te aequomst ducere, et te operam ut fiat dare.<br>
MI. Me ducere autem? DE. Te. MI. Me? DE. Te inquam. MI. Ineptis. DE. Si tu sis homo,<br>
hic faciat. AE. Mi pater! MI. Quid tu autem huic, asine, auscultas? DE. Nihil agis:<br>
fieri aliter non potest. MI. Deliras. AE. Sine te exorem, mi pater.<br>
MI. Insanis: aufer te. DE. Age, da ueniam filio. MI. Satin sanus es?<br>
ego nouos maritus anno demum quinto et sexagensumo<br>
fiam atque anum decrepitam ducam? idne estis auctores mihi?<br>
AE. Fac: promisi ego illis. MI. Promisti autem? de te largitor, puer.<br>
DE. Age, quid siquid te maius oret? MI. Quasi non hoc sit maxumum.<br>
DE. Da ueniam. AE. Ne grauare. DE. Fac, promitte. MI. Non omittitis?<br>
AE. Non, nisi te exorem. MI. Vis est haec quidem. Age prolixe, Micio.<br>
MI. Etsi hoc mihi prauom ineptum absurdum atque alienum a uita mea<br>
uidetur, si uos tanto opere istuc uoltis, fiat. AE. Bene facis.<br>
DE. Merito te amo. uerum quid ego dicam, hoc quom confit quod uolo?<br>
MI. Quid? numquid restat? DE. Hegio cognatus his est proxumus,<br>
adfinis nobis, pauper: bene nos aliquid facere illi decet.<br>
MI. Quid facere? DE. Agelli est hic sub urbe paulum quod locitas foras:<br>
huic demus qui fruatur. MI. Paulum id autemst? DE. Si multumst, tamen<br>
faciundumst: pro patre huic est, bonus est, noster est, recte datur.<br>
postremo nunc meum illud uerbum facio, quod tu, Micio,<br>
bene et sapienter dixti dudum: `uitium commune omniumst,<br>
quod nimium ad rem in senecta attenti sumus'. hanc maculam nos decet<br>
ecfugere: et dictumst uere et re eapse fieri oportet. AE. Mi pater!<br>
MI. Quid istic? ager dabitur Hegioni, quandoquidem hic uolt. AE. Gaudeo.<br>
DE. Nunc tu mihi es germanus frater pariter animo et corpore.<br>
suo sibi gladio hunc iugulo.
</p>

<P>SYRVS   DEMEA MICIO  AESCHINVS<br>
SERVOS  SENES DVO    ADULESCENS
</p>

<P>SY. Factumst quod iussisti, Demea.<br>
DE. Frugi homo's. ergo edepol hodie mea quidem sententia<br>
iudico Syrum fieri esse aequom liberum. MI. Istunc liberum?<br>
quodnam ob factum? DE. Multa. SY. o noster Demea, edepol uir bonus:<br>
ego istos uobis usque a pueris curaui ambos sedulo;<br>
docui, monui, bene praecepi semper quae potui omnia.<br>
DE. Res apparet: et quidem porro haec, opsonare cum fide,<br>
scortum adducere, adparare de die conuiuium:<br>
non mediocris hominis haec sunt officia. SY. O lepidum caput!<br>
DE. Postremo hodie in psaltria ista emunda hic adiutor fuit,<br>
hic curauit: prodesse aequomst. alii meliores erunt.<br>
denique hic uolt fieri. MI. Vin tu hoc fieri? AE. Cupio. MI. Si quidem<br>
tu uis: Syre, eho accede huc ad me: liber esto. SY. Bene facis;<br>
omnibus gratiam habeo, et seorsum tibi praeterea, Demea.<br>
DE. Gaudeo. AE. Et ego. SY. Credo: utinam hoc perpetuom fiat gaudium,<br>
Phrygiam ut uxorem meam una mecum uideam liberam!<br>
DE. Optumam istam mulierem. SY. Et quidem tuo nepoti huius filio<br>
hodie prima mammam dedit haec. DE. Hercle uero serio,<br>
siquidem prima dedit, hau dubiumst quin emitti aequom siet.<br>
MI. Ob eam rem? DE. Ob eam: postremo a me argentum quantist sumito.<br>
SY. Di tibi, Demea, omnia omnes semper optata offerant!<br>
MI. Syre, processisti hodie pulcre. DE. Siquidem porro, Micio,<br>
hi tuom officium facies, atque huic aliquid paulum prae manu<br>
dederis, unde utatur: reddet tibi cito. MI. Istoc uilius.<br>
AE. Frugi homost. SY. Reddam hercle, da modo. AE. Age, pater! MI. Post consulam.<br>
DE. Faciet. SY. O uir optume! AE. O pater mi festiuissume!<br>
MI. Quid istuc? quae res tam repente mores mutauit tuos<br>
quod prolubium? quae istaec subitast largitas? DE. Dicam tibi:<br>
ut id ostenderem, quod te isti facilem et festiuom putant,<br>
id non fieri ex uera uita neque adeo ex aequo et bono,<br>
sed ex adsentando indulgendo et largiendo, Micio.<br>
nunc adeo si ob eam rem uobis mea uita inuisa, Aeschine, est,<br>
quia non iusta iniusta prorsus omnia omnino obsequor,<br>
missam facio: ecfundite, emite, facite quod uobis lubet.<br>
sed si id uoltis potius, quae uos propter adulescentiam<br>
minus uidetis, magis inpense cupitis, consulitis parum,<br>
haec reprehendere et corrigere quem, obsecundare in loco:<br>
ecce me qui id faciam uobis. AE. Tibi, pater, permittimus:<br>
plus scis quod opus factost. sed de fratre quid fiet? DE. Sino:<br>
habeat; in istac finem faciat. MI. Istuc recte. CANTOR. Plaudite.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="ter.html">Terence</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY>
</HTML>