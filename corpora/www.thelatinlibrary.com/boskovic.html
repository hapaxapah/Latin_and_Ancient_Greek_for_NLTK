<html>
	<head>
		<title>
			Bartolomej Boskovic
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>BARTHOLOMAEI BOSCOVICHIIE SOCIETATE JESU ECLOGAE
</p>

<p class=border></P>

<p>
<b>ECLOGA I.</B>
</p>

<p>
<i>Reges</I>
</p>

<p>
Ad patrias sedes, unde aliquamdiu abfuerat, reversus Lycidas, quum exultantia insueto adparatu Pastorum mapalia offendisset, de Regum ad Infantis Dei cunas adventu a Tytiro edocetur.
</p>

<p>
Lycidas Tytirus
</p>

<p>
[1] [Ly.] Tytire, quandoquidem patriis divisus ab oris<br>
[2] Externos agitare greges, et littora jussus<br>
[3] Visere, quae fluctu procul alluit unda marino,<br>
[4] Nunc redeo; quid nostra novo magalia cultu<br>
[5] Laeta nitent, festoque agitant vacua arva tumultus?<br>
[6] [Ty.] O Lycida, infelix Lycida, quae tam invida longum<br>
[7] Suasit iter fortuna, aliasque abstraxit in oras,<br>
[8] Ne Regum pompas admirarere superbas,<br>
[9] Et nostris ignota prius miracula silvis?<br>
[10] [Ly.] Quid facerem, male grata mei si jussa parentis<br>
[11] Urgebant? Corilos, atque haec viridantia testor<br>
[12] Gramina, discessi lugens, Puerumque sub antro,<br>
[13] Et Pueri matrem fletu erumpente reliqui;<br>
[14] Sed lacrimis nil mota feri sententia Patris.<br>
[15] At nunc hoc etiam abfuerat, dum lentus aberro,<br>
[16] Ne pompas, et tanta miser portenta viderem.<br>
[17] Tu tamen, ut potis es, miserum solare dolorem;<br>
[18] Qui Reges, unde adfuerint da, Tytire, nobis.<br>
[19] [Ty.] Magna petis; quis enim tot barbara nomina gentis<br>
[20] Insuetae numeret? Non si foret ipse Menalcas.<br>
[21] Namque Arabas, Tharsosque, et patria flumina Gangem,<br>
[22] Nescio quem Gangem, ni mens mihi falsa, ferebant<br>
[23] Aurea Pastores tondent ubi vellera, et ipse<br>
[24] Inter flaventes undam rapit amnis arenas.<br>
[25] Hinc aderant; tantumque viae, tantumque laboris<br>
[26] Dulce fuit subiisse, sacrum dum Numinis antrum<br>
[27] Visere, dum teneris possent dare munera plantis.<br>
[28] [Ly.] Mira refers; nam quis per tot discrimina rerum<br>
[29] Errantes duxisse gradus, et Numinis antrum<br>
[30] Monstrare, et Puerum potuit docuisse recentem,<br>
[31] Quem neque vicinas populi didicere per urbes,<br>
[32] nec nisi jam nostrae norint resonare myricae?<br>
[33] [Ty.] Index sidus erat, quo non formosior alto<br>
[34] Prima nocte faces inducit Vesper olympo,<br>
[35] nec revocat clausos ad pascua Lucifer agnos.<br>
[36] O Lycida, quam pulchra dies, quum celsa praeiret<br>
[37] Stella gradus, quum tergemini longo agmine Reges<br>
[38] Servorumque chori lumen sequerentur amicum!<br>
[39] Illa, ubi ventum est ad stabulum, tremebunda per auras<br>
[40] Constitit, et rutilas visa est demittere flammas.<br>
[41] Agnovere locum, nec pastoralia tecti<br>
[42] Culmina, nec visum cultu sub paupere Numen<br>
[43] Detinuit; sternuntur humi, Puerique Parentem,<br>
[44] Et tenerum alterno venerantur murmure natum.<br>
[45] Tum clausae promuntur opes: redolentia thura,<br>
[46] Et myrrhae pingues, et copia divitis auri,<br>
[47] Fundunturque sacris inter cupida oscula plantis?<br>
[48] [Ly.] Quid Genitrix tali adspectu, quid Pupulus ipse?<br>
[49] [Ty.] Pupulus ambrosiis subridens lene labellis<br>
[50] Tendebat teneros ad regia colla lacertos.<br>
[51] Illa verecundo vultum suffusa rubore,<br>
[52] Atque oculos defixa solo pudibunda modestos,<br>
[53] Cautes, crede mihi, ipsas, et corda ipsa ferarum<br>
[54] Mollisset, quercusque sacros rapuisset in ignes.<br>
[55] Ut demum saturatus amor, vestigia retro<br>
[56] Versa premunt, patriasque iterum referuntur ad oras.<br>
[57] [Ly.] O miserum Lycidam! en quae mihi gaudia, qualem<br>
[58] Praeripuit fortuna diem. Nempe hoc erat illud,<br>
[59] Quod tantum quercu cornix clamaret ab  alta,<br>
[60] Quod toties offensa pedum vestigia, et ipsa<br>
[61] nescio quo moesto streperet mihi fistula cantu.<br>
[62] At nunc nec misero jam visere sacra licebit<br>
[63] Antra mihi, nec vimineis velut ante canistris<br>
[64] Munera divinae ad cunas sacrare Parenti.<br>
[65] Illa aurum, myrrhamque, et grandia munera Regum<br>
[66] Tytire, habet; campos, et pastoralia dona<br>
[67] Contemnit, nostros et jam fastidit amores.<br>
[68] [Ty.] Non equidem, o Lycida, non est quam munera regum<br>
[69] Praevertant; fulvo capitur nec Parthenis auro.<br>
[70] Illa mihi de more, sacro dum carmina nato<br>
[71] Concinerem, vultu facilis velut ante benigno<br>
[72] Adnuit; et cantu nihil est jucundus(!) isto,<br>
[73] Tytire, ait, pretium minimum est in munere munus.(!)<br>
[74] Simplicitas, et amor fulvo est pretiosior auro.<br>
[75] [Ly.] Ergo age, quandoquidem sic est, properemus ad antrum<br>
[76] Et quae littorea Mopsus piscator in acta<br>
[77] Dona dedit nobis, Puero servata feramus.
</p>

<p class=shortborder></p>

<p>
<b>ECLOGA II.</B>
</p>

<p>
<i>Xaverius</I>
</p>

<p>
Thelgon Dorilas.</p>

<p>
[1] [Thel.] Mirabar, Dorila, vicinae in margine ripae<br>
[2] Retia dum relego, et vacuas sine pondere nassas,<br>
[3] Quid tantum ingratos iterarent undique luctus<br>
[4] Halcyones, quid sola novis per saxa querelis<br>
[5] Aequorei gemerent carmen miserabile mergi.<br>
[6] Xaveris heu! nostri raptum decus aequoris, illos<br>
[7] Xaveris ad lacrimas, et fata extrema ciebat.<br>
[8] [Dor.] Sic est: hoc fuerat Thelgon, quod littore Goo<br>
[9] Dum vehimur, conchasque imis piscamur arenis,<br>
[10] Scrutamurque alto rubicunda corallia fundo,<br>
[11] Non quas ante suis choreas Delphines in undis<br>
[12] Ductare, aut medium auderent resilire per aequor,<br>
[13] Sed moesti patulo vicinum ad littus hiatu<br>
[14] Nescio quo patrios complerent murmure fluctus.<br>
[15] Me miserum adspexique omen, totoque notavi<br>
[16] Littore, nec tantos potui mihi fingere casus.<br>
[17] Hos illi, o Thelgon, luctus, haec funera flebant.<br>
[18] [Thel.] At mihi nunc spes quandoquidem jam nulla relicta est,<br>
[19] Heu! dulces audire sonos, et visere lumen,<br>
[20] Cujus ab adspectu rapidos mitescere ventos<br>
[21] Vidimus, horrentesque Tethin mulcere procellas,<br>
[22] Jam nec cimba placet, nec littora. Lenta jacebunt<br>
[23] Retia per scopulos, et viminei labyrinthi,<br>
[24] Et levis invisa calamus cessabit arena.<br>
[25] Hic locus, haec nostros tantum surda aequora luctus,<br>
[26] Concavaque immites resonabunt saxa querelas.<br>
[27] [Dor.] Quin potius, qua celsa sinu tegit urna beato<br>
[28] Dilectae exuvias animae, corpusque sepulcro<br>
[29] Ridet adhuc (verum nam si mihi rettulit Egon,<br>
[30] Ridet, et adsueto piscantibus annuit ore)<br>
[31] Pergamus, vultuque oculos pascamus amato.<br>
[32] [Thel.] Ah Dorila, haec forsan qui spes heu! pascit inanes<br>
[33] Finxit amor; solet ille oculis inludere nostris.<br>
[34] [Dor.] Hoc Lycidas, hoc ipse Mycon, hoc et Polybotus,<br>
[35] Et senior nostra narravit Mopsus in acta.<br>
[36] Illi oculos, atque ipsa etiam sub morte serenas<br>
[37] Conspexere genas, illi ridentia membra,<br>
[38] Atque artus manibus contrectavere recentes,<br>
[39] Et devota sacris librarunt oscula plantis.<br>
[40] [Thel.] Ergo age, si mihi vera refers, age, littore puppim<br>
[41] Solve celer, placidi quando maris aequore toto<br>
[42] Unda silet, luduntque hilares Zephyritidos aurae.<br>
[43] Nulla mihi jucunda magis, quam quae sibi tellus<br>
[44] Fortunata sacros gremio complectitur artus.<br>
[45] [Dor.] En tibi laxatos collegi rite rudentes,<br>
[46] Spirantesque ferunt volitantia carbasa venti.<br>
[47] Interea tu si quid habes, quod taedia longae<br>
[48] Soletur taciturna viae, modulare; silenti<br>
[49] Suspensum fluctu cernis mare, lentaque nullo<br>
[50] Murmure spirantis circumvolat aura Favoni.<br>
[51] [Thel.] Immo haec, quae vacuo nuper resupinus in antro<br>
[52] Cum primum heu! luctus Celadon retulisset amaros,<br>
[53] Deflevi, duraque amens in rupe notavi,<br>
[54] Expediam. Tu paupereas de murice conchas<br>
[55] Dona para, et plenis, Dorila, gravia ostrea gemmis.<br>
[56]  Fluctus, heu! noti fluctus, et littora remis<br>
[57] Pulsa meis, scopulique maris, lustrataque saxa,<br>
[58] Retiaque, et nassae, et toto quaesita profundo<br>
[59] Muta armenta mihi, et tenui mea cymba carina;<br>
[60] Xaveris occubuit, jacuitque exsanguis arena,<br>
[61] Flete, licet, nostris et respondete querelis.<br>
[62] Quod si surda silent maris aequora, vos, age, saltem<br>
[63] Spargite moerentes, mea lumina, spargite fletus.<br>
[64]  Heu pietas, quid jam misero mihi dulce relictum est<br>
[65] Denique, quid misero jam dulce? Ipsa aequora sordent,<br>
[66] Cymbaque, cumque suis vilescunt ostrea gemmis.<br>
[67] Te, genitor, moriente, omnis mihi rapta voluptas.<br>
[68] Spargite moerentes, mea lumina, spargite fletus.<br>
[69] Tu mihi namque parens, tu caligantia coecis<br>
[70] Lumina dempsisti tenebris; me sidera primum<br>
[71] Sperare, et tuto docuisti insistere cursu<br>
[72] Aetheris; et Thelgon, dixisti, sidera, Thelgon,<br>
[73] Te poscunt, certumque patet tibi limen olympi.<br>
[74] Spargite moerentes, mea lumina, spargite fletus.<br>
[75] At nunc quis vel thura piis imponere flammis<br>
[76] Edoceat, vel littoreas quaesita per undas<br>
[77] Munera sacrare offenso placitura Tonanti?<br>
[78] Qualis quae viduata suo vaga cymba magistro<br>
[79] Fertur in oppositas nullo prohibente charybdes,<br>
[80] Talis, te rapto, talis te, Xaveri, Thelgon.<br>
[81] Spargite moerentes, mea lumina, spargite fletus.<br>
[82] At saltem ipse tibi extrema conjunctus in hora<br>
[83] Vidissem morientem, et sola in rupe jacentem!<br>
[84] Frigentes refovissem artus, atque ultima verba<br>
[85] Inscripsissem animo, et tecum quoque forte perissem.<br>
[86] At nunc deserto jacuisti in littore, nec te<br>
[87] Adspicere extremum potui, nec membra sepulcro<br>
[88] Condere, eodemque heu! lacrimas tumulare sepulcro.<br>
[89] Spargite moerentes, mea lumina, spargite fletus.<br>
[90] Hic certe vacuo statuam tibi littore saltem<br>
[91] Aequoreis aram conchis, algaque virenti<br>
[92] Surgentem; celso nam tu sublimis olympo<br>
[93] Regna tenes, coelumque, et lucida sidera calcas.<br>
[94] Hic tibi dona feram lacrimis conspersa, tuumque<br>
[95] Littoreas nomen resonare docebimus undas.<br>
[96] Claudite moerentes, mea lumina, claudite fletus.
</p>

<p class=shortborder></p>

<p>
<b>ECLOGA III.</B>
</p>

<p>
</I></B><i>Parthenis<br>
</I><br>
Corydon Pastor, quaesita frustra per campos Parthenide, dum ejus ab antro discessum lacrimis prosequitur, lustralem ad Templum profectionem ex Lycida cognoscit: tum ambo in Pueri, Virginisque laudes alternis erumpunt.<br>
Coridon Lycidas.</p>

<p>
[1] [Cor.] Quos aditus, quae jam refugis nemora avia claustris<br>
[2] Lustrabis, Corydon, aut quos errare per agros<br>
[3] Institues? Vitrei per prata virentia fontes,<br>
[4] Silvarumque umbrae, convexaque cautibus antra<br>
[5] Dicite, quandoquidem campos fastidit, et arva,<br>
[6] Dicite quas servet pulcherrima Parthenis urbes?<br>
[7] Illam ego per silvas, et per spelaea sequutus<br>
[8] Nusquam terrarum invenio. Vacua antra queruntur,<br>
[9] Et deserta silent teneri praesepia nati.<br>
[10] [Ly.] Fallor, an arborea Coridon flet solus in umbra!<br>
[11] O Coridon, quae caussa graves inopina querelas<br>
[12] Excitat, et misero jubet indulgere dolori?<br>
[13] Nonne vides procul ire greges, et vindice nullo<br>
[14] Incustoditas per prata errare capellas?<br>
[15] [Cor.] O Lycida, nec cura gregis, nec cura salutis<br>
[16] Ulla mihi superest; quid enim jam caetera prosint,<br>
[17] Parthenide amissa! Miseros pertaesa colonos<br>
[18] Illa abiit, nec quos demum diversa penates<br>
[19] Incolat inveni, nec queis in saltibus erret.<br>
[20] [Ly.] Nescis ergo, sacris Infantem ut sisteret aris,<br>
[21] Ad delubra gradu Matrem properasse pudico?<br>
[22] [Cor.] Non equidem audieram, meliora ad pascua namque<br>
[23] Ivimus, et teneros procul hinc abduximus agnos.<br>
[24] Nunc demum heu serus redeo. Sed prata virentes<br>
[25] Si tibi sufficiant haedis pascentibus herbas,<br>
[26] Pergentem licuit sacras deducere ad aras?<br>
[27] [Ly.] Et licuit; Lycidam nec dedignata sodalem<br>
[28] Virgo Parens; aequo tulimus vestigia gressu.<br>
[29] O Coridon, o qualis erat! Non pulchrior ullo<br>
[30] Tempore divinos vultu adspirabat amores.<br>
[31] Ipsa, mihi credas, avulsa a sedibus imi<br>
[32] In Dominae occursum Solimeia currere templa<br>
[33] Visa mihi, ipsa novo sacra exultare susurro.<br>
[34] Tum pius haud tanto inflammatus ab aestu<br>
[35] Numinis, o senior quae fata arcana Sacerdos<br>
[36] Praecinuit, quales effudit pectore sortes!<br>
[37] Nazareos Genitrix, Galileia regna, penates<br>
[38] Nunc colit, et patrias servat pulcherrima sedes.<br>
[39] [Cor.] Fortunate puer dulcem adspexisse parentem<br>
[40] Cui licuit, misero decedentemque mapali<br>
[41] Adfari extremum, atque extrema adjungere dona!<br>
[42] Ipse etiam, ah Lycida, nisi sors inimica fuisset,<br>
[43] Ipse comes venissem, et nostro forsitan agnus<br>
[44] De grege lustrales isset sacrandus ad aras;<br>
[45] Aut nostra gemeret deductus ab arbore turtur.<br>
[46] At modo dum luctus quo consolemur amaros<br>
[47] Nil superest; vacuo saltem resupinus in antro<br>
[48] Virginei partus cautes, et conscia saxa<br>
[49] Servabo, et gracili carmen modulatus avena<br>
[50] Illius ad notas nomen jactabimus auras.<br>
[51] [Ly.] Ipse etiam, tenerae tondent dum prata capellae,<br>
[52] Tecum adero, et si forte placent alterna canemus<br>
[53] Carmina, Parthenidi, memini, nam alterna placebant.<br>
[54] Incipe tu, Coridon, te fistula nostra sequetur.<br>
[55] [Cor.] Muscosae cautes, et conscia Virginis antra,<br>
[56] Quamvis neglecto jaceatis squallida saxo;<br>
[57] Vos mihi cara domus, vestro spirare recessu<br>
[58] Dum liceat, patrii vilescunt tecta mapalis.<br>
[59] [Ly.] Felices umbrae, et manibus reptata tenellis<br>
[60] Antra Deo, quamvis silvestri horrentia cultu,<br>
[61] Non mihi dulce magis campos Jordanis amicos,<br>
[62] Moeniaque, et sedes Solymae incoluisse superbas.<br>
[63] [Cor.] Hic ego divinos meditatus Virginis ignes<br>
[64] Inflabo ad numerum tenues ex ordine cannas;<br>
[65] Haec loca Parthenidem, percussaque vocibus antra,<br>
[66] Parthenidem dulci resonabunt saxa susurro.<br>
[67] [Ly.] Hic ego divini nomen mihi dulce Puelli<br>
[68] Inscribam scopulis, et cuspide falcis acuta<br>
[69] Mandabo saxis teneros in imagine vultus;<br>
[70] Haec spelunca meos testabitur omnis amores.<br>
[71] [Cor.] Vere novo roseum campo Zephyritis honorem<br>
[72] Quum referet, varioque ornabit prata colore;<br>
[73] Hic ego purpureis populatus floribus hortos<br>
[74] Suspendam circum nexas de more corollas.<br>
[75] [Ly.] Quum gravis optata pendebit in arbore fructus,<br>
[76] Curvabuntque suos poma autumnalia ramos;<br>
[77] Hic ego lecta feram plenis pia dona canistris,<br>
[78] Et sacrata omni pendebunt munera saxo,<br>
[79] [Cor.] Dulce apibus flores, viridantia prata capellis,<br>
[80] Hesperus agricolis, fontes sitientibus arvis;<br>
[81] Sic mihi dulce fuit cupidos in Virgine vultus<br>
[82] Figere, dum nostrum non dedignata mapale est.<br>
[83] [Ly.] Triste apibus taxi, maturis grando racemis,<br>
[84] Syrius et campis, et flavis messibus imbres;<br>
[85] Sic mihi triste, aliis dum, Pupule, vivis in oris,<br>
[86] Non posse ad teneras deponere munera plantas.<br>
[87] [Cor.] Sed jam lassato Titan subit aequora curru,<br>
[88] Vesper et aethereo flammas accendit olympo;<br>
[89] Occidit et Titan, et nox cadet ipsa; sed unus,<br>
[90] Alma parens, nostri non occidet ignis amoris.<br>
[91] [Ly.] Jam tacet omne nemus, volucris tacet omnis, et omnis<br>
[92] Fluminis unda silet, sileant et carmina; sed te,<br>
[93] Si taceant versus, taceant si carmina, Pupe,<br>
[94] Hic locus, hi montes, haec ipsa arbusta loquentur.
</p>

<p class=shortborder></p>

<p>
<b>ECLOGA IV.</B>
</p>

<p>
</I></B><i>Alexis.<br>
</I><br>
Argumentum.<br>
Nocturna fuga e paternis aedibus elapso D. Alexio discessum ejus matrisque ac sponsae lacrimas Damon pastor miserabili cantu prosequitur.</p>

<p>
[1] Forte sub antiquae contraxerat ilicis umbra<br>
[2] Omne pecus Damon, cum sol altissimus agros<br>
[3] Ureret et raucis resonarent arva cicadis.<br>
[4] Ergo dum teneri recubant sub matribus haedi<br>
[5] Graminaque, et pastas grex undique ruminat herbas,<br>
[6] Ille domo profugum patria deflebat Alexin<br>
[7] Multa dolens matrisque vicem sponsaeque relictae,<br>
[8] Solus et hoc vacuas jactabat carmen ad auras.<br>
[9]  Hic locus, hi montes, et amica silentia ruris,<br>
[10] Et tacita quercus, et lenti fluminis undae<br>
[11] Apta satis lacrimis; lacrimas referamus amaras.<br>
[12] Dic age dic miseros nimium mea fistula luctus.<br>
[13]  Nymphae, Romulides nymphae, quae Tibridis, et quae<br>
[14] Propter aquam sacri vitreas Anienis ad oras<br>
[15] Muscosas legitis commixtis floribus herbas,<br>
[16] Heu qui vos tenuere loci, quae devia ripis<br>
[17] Gramina, cum dubios Lunae fulgentis ad ignes<br>
[18] Praecipiti ferus ah gressu properaret Alexis,<br>
[19] Cum genitrix laniata genas, discissa capillos<br>
[20] Canitiem sparsa miseram foedaret arena,<br>
[21] Impleretque suis resonantia saxa querelis?<br>
[22] Illam incendentem gemitus, caelumque profusis<br>
[23] Urgentem lacrimis motis flevere cupressus<br>
[24] Verticibus steriles illam flevere myricae,<br>
[25] Atque armenta suis comploravere sub antris.<br>
[26] Heu quot sola vagis luces erravit in agris!<br>
[27] Heu quot desertas flevit miserabile noctes<br>
[28] Anxia, dum profugum delamentatur Alexin!<br>
[29] Ille fugit, tacitisque celer se condit in umbris.<br>
[30] Ah puer, ah fugitive puer, quas tendis in oras?<br>
[31] Quae deserta petis? quae te spelaea ferarum<br>
[32] Accipient profugum? Questus ah conjugis audi,<br>
[33] Conjugis ah questus miserae; jacet illa paternis<br>
[34] Sola gemens tectis, et saevis pectora palmis<br>
[35] Percutit, et miseris ululatibus aera complet.<br>
[36] Non illam pueri flentem, innuptaeque puellae,<br>
[37] Non illam dulces possunt deflectere matres.<br>
[38] Seu roseis invecta rotis Aurora rubentes<br>
[39] Extollat vultus, et candida lilia pandat,<br>
[40] Seu sese Hesperias velox demergat in undas,<br>
[41] Te vocat et teneros fletu corrumpit ocellos.<br>
[42] Populea qualis maerens cum turtur in umbra<br>
[43] Amissum queritur socium, quem saevus in alto<br>
[44] Nugantem vidit ramo venator, et alte<br>
[45] Contorquens jaculum vita spoliavit; at illa<br>
[46] Nocte dieque leves tremulis diverberat alis<br>
[47] Auras, ingentique sonant virgulta querela.<br>
[48] Tu tamen, o fugitive, ruis, nec matris imago,<br>
[49] Tristia nec miserae tangunt suspiria sponsae.<br>
[50] Et nunc desertis recubas seu lassus arenis,<br>
[51] Sithoniasque nives Alpinaque frigora lustras,<br>
[52] Et dubias sequeris per devia flumina ripas;<br>
[53] Sive per incertas Euris spirantibus undas<br>
[54] Saxa inter scopulosque maris metuendaque cete<br>
[55] Curris, et audaci sulcas vada salsa carina.<br>
[56] Forsitan aequoreis morieris spretus in undis.<br>
[57] Ah tibi ne tumidae rumpant maria alta procellae!<br>
[58] Ah tua ne mediis puppis solvatur in undis!<br>
[59] Aut te Scylla ferox, aut te Zanclaea Charybdis<br>
[60] Inter spumantes scopulis allidat arenas.<br>
[61] Hei mihi namque ferunt medio latrare profundo<br>
[62] Nescio quam Scyllam, et fluctus sorbere Charybdim,<br>
[63] Et Libyco geminas consurgere litore Syrtes.<br>
[64] Non tibi dulce magis patrio considere tecto<br>
[65] Maternosque fovere sinus, non dulcia rura<br>
[66] Incolere, et latos dominari, dure per agros?<br>
[67] Cernis ut incultis revocet te frondibus arbos,<br>
[68] Et vitrei fontes, et rauco murmure flumen<br>
[69] Te repetant, dominumque sibi querantur ademptum?<br>
[70]  Sed jam praecipitem impellunt vada caerula puppim<br>
[71] Et vocat exoriens tauros ad flumina vesper,<br>
[72] Ite meae procul hinc, jam flevimus, ite capellae.</p>

<p>
<b>ECLOGA V.</B>
</p>

<p>
<i>Elisus.
</I>
</p>

<p>
Meliboeus, Thyrsis, Daphnis.
</p>

<p>
[1] Occiduas nondum sol vespertinus ad undas<br>
[2] Urget equos, o Thyrsi; viden', rura omnia circum<br>
[3] Incustoditum tondet pecus, et juga bobus<br>
[4] Nondum lassati vasta sub rupe coloni<br>
[5] Dempserunt. Hac fessi ambo sedeamus in herba;<br>
[6] Mox coeptum repetemus iter, leve gramen, et ipse<br>
[7] Garrulus offensis invitat rivulus undis.<br>
[8] [Thyr.] Te sequar, o Meliboee, libens; nam me quoque longum<br>
[9] Fregit iter; brevis et superat labor, aspice saxum,<br>
[10] Quod mihi, dum teneros olim depelleret haedos,<br>
[11] Monstrabat pater, et gressum accelerare jubebat.<br>
[12] [Mel.] Urge, o Thyrsi, gradus, brevis en via restat ad urbem.<br>
[13] Interea tu si quid habes, seu Caesaris arma,<br>
[14] Seu conjuratos metuenda in foedera Reges<br>
[15] Quod referat, modulare; agiles in frondibus aurae,<br>
[16] Et circum argutae responsant undique silvae.<br>
[17] [Thyr.] Quin potius nos, quandoquidem portamus Eliso<br>
[18] Donum castaneasque nuces, et roscida mala,<br>
[19] Illius in laudes calamos inflemus, et illum<br>
[20] Carminis celebremus; habent et carmina munus.<br>
[21] [Mel.] Quis tamen hic circum gemitus sonat. O bone Daphni,<br>
[22] Dic age quid viridi recubans sub tegmine carmen<br>
[23] Intonsas resonare doces miserabile quercus?<br>
[24] [Daph.] Quid faciam, o Meliboee, aut quae solatia restant,<br>
[25] Cum neque per silvas, cum nec per inhospita lustra<br>
[26] Heu nostri quondam decus ingens ruris Elisum<br>
[27] Reppererim, licet et silvas, et inhospita saxa<br>
[28] Lustrarim, jaceamque ingrata solus in umbra?<br>
[29] [Mel.] Fortunate puer tibi si tam pulchra querelas<br>
[30] Causa movet, moestos fletu corrumpere vultus<br>
[31] Desine. Quem dudum per devia rura secutus<br>
[32] Quaeris adhuc, nostras, si nescis, ille per oras<br>
[33] Regnat, et hos montes, nemus hoc, et flumina servat.<br>
[34] Aspicis ut levior ventus sonet, ut nemus ipsum<br>
[35] Vernet, et insuetis se floribus induat arbos?<br>
[36] Et nemus, et domino plaudit locus ipse recenti.<br>
[37] [Thyr.] Quin haec vimineis fragrantia dona canistris<br>
[38] Inspice, balantemque agnum; illi haec rustica dona<br>
[39] Urbem ad vicinam, non est via longa, feremus.<br>
[40] [Daph.] Felices nimium tanto Pastore coloni!<br>
[41] Silvae felices! Vobis Saturnia regna<br>
[42] Iam redeunt! priscumque aetas mutatur in aurum.<br>
[43] Nunc tamen o, si qua est pietas, me ducite ad urbem<br>
[44] Ducite me, pueri; sic vobis herbida tellus<br>
[45] Florentem pecori cytisum ferat, et vagus amnis<br>
[46] Limpida sufficiat pastis sua flumina tauris.<br>
[47] Ah liceat vidisse semel te dulcis Elise,<br>
[48] Et jam fatales mea lumina claudite Parcae.<br>
[49] [Thyr.] Ibimus, interea coeptos abrumpere versus.<br>
[50] Ah scelus est, mutamque humero pendere cicutam;<br>
[51] Incipe Daphni prior, carmen nos deinde sequemur.<br>
[52] [Daph.] Muscosi fontes, sacrum nemus, altaque rupes,<br>
[53] Et densi frutices, et densior ilicis umbra,<br>
[54] Auraque, quae tenues umbras quatis, aut mihi Elisum<br>
[55] Reddite, vel lentas hic propter fluminis undas<br>
[56] Cernetis morientem, et corpus inane tegetis.<br>
[57] [Thyr.] Solvite jam fessis, pueri, juga solvite tauris,<br>
[58] Tityre linque solum; magnus tenet haec loca pastor.<br>
[59] Haec loca dum magnus pastor tenet, ipsa virebunt<br>
[60] Litora, turgentes scopulus feret ipse racemos.<br>
[61] [Mel.] Ite meae jam nunc, laetum pecus, ite capellae;<br>
[62] Ludite felices per gramina; regnat Elisus.<br>
[63] Iam tristes fugere lupi, jam montibus istis<br>
[64] Nullus terrificis trepidabit Pastor ab ursa.<br>
[65] [Daph.] Ducite pascentes miseri ad praesepia tauros,<br>
[66] Ducite, jam nostris discessit Elisus ab oris.<br>
[67] Undique desertos lupus incursabit in agnos.<br>
[68] Ipse canis miseras rapiet canis ipse capellas.<br>
[69] [Thyr.] O Musae Aonides, o Pastoralis Apollo,<br>
[70] Culta nimis quondam mihi numina, venit Elisus,<br>
[71] Venit in has silvas; jam nullum numen habetis<br>
[72] Et Musae Aonides, et pastoralis Apollo.<br>
[73] [Mel.] Venimus en tandem, depromite munera, ad urbem<br>
[74] Venimus. O salve terra mihi gratior omni<br>
[75] Urbs vetus in gremio si felicissima servas<br>
[76] Pastorem egregium, si tu servaris ab illo.</p>

<p>
(finis eclogarum Bartholomaei Boscovichii)
</p>

<p>
<b><i>De fontibus huius editionis<br></I></B>
</p>

<p>
<b>E. 1-3</B> ex editione: <i>Carmina recentiorum poetarum VII a Societate Jesu id est Julii Caesaris Cordarae, Raymundi Cunichii, Bernardi Zamagnae, Alphonsi Nicolai, Rogeri Boscovichii, Bartholomaei Boscovichii et Joannis Baptistae Roberti.</I> Cremonae: ex Typographia Ricchiniana, 1772, p. 163-172
</p>

<p>
<b>E. 4-5</B> e MSto: Dubrovnik, Knjiznica Male brace (Bibliotheca Ordinis Fratrum Minorum), MS 1351, p. 73-79.
</p>

<p>
<b><i>De eclogarum auctore<br></I></B>
</p>

<p>
Bartolomej (Baro) Boskovic, S.I., Dubrovnik, Croatia 1699 &#173; Recanati, Italia, 1770.
</p>

<p>
<b><i>De hac editione<br></I></B>
</p>

<p>
Hanc editionem anno 1999. Neven Jovanovic (neven.jovanovic@zg.tel.hr) curavit.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="neo">Neo-Latin</A>
	<td><a href="index.html">The Latin Library</A>
	<td><a href="index.html">The Classics Page</A>
</TABLE>
</p>
</BODY>
</HTML>