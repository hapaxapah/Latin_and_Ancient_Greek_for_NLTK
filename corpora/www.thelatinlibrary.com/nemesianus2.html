<html>
	<head>
		<title>
			Nemesianus: Ecloga II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>NEMESIANUS<br>ECLOGA II</p>

<p class=border></P>

<p>
IDAS ALCON
</P>

<P>
Formosam Donacen Idas puer et puer Alcon<br>
ardebant rudibusque annis incensus uterque<br>
in Donaces venerem furiosa mente ruebant.<br>
Hanc, cum vicini flores in vallibus horti<br>
carperet et molli gremium compleret acantho<br>
invasere simul venerisque imbutus uterque<br>
tum primum dulci carpebant gaudia furto.<br>
Hinc amor et pueris iam non puerilia vota<br>
quis anni ter quinque, et mens et cura iuventae.<br>
Sed postquam Donacen duri clausere parentes,<br>
quod non tam tenui filo de voce sonaret<br>
sollicitumque foret pinguis sonus, improba cervix<br>
suffususque rubor crebro venaeque tumentes,<br>
tam vero ardentes flammati pectoris aestus<br>
carminibus dulci parant relevare querela;<br>
ambo aevo cantuque pares nec dispare forma,<br>
ambo genas leves, intonsi crinibus ambo.<br>
Atque haec sub platano maesti solacia casus<br>
alternant, Idas calamis et versibus Alcon:
</P>

<P>IDAS
</P>

<P>
"Quae colitis silvas, Dryades, quaeque antra,
Napaeae,<br>
et quae marmoreo pede, Naides, uda secatis<br>
litora purpureosque alitis per gramina flores,<br>
dicite quo Donacen prato, qua forte sub umbra<br>
inveniam, roseis stringentem lilia palmis?<br>
Nam mihi iam trini perierunt ordine soles<br>
ex quo consueto Donacen exspecto sub antro.<br>
Interea, tamquam nostri solamen amoris<br>
hoc foret aut nostros posset medicare furores,<br>
nulla meae trinis tetigerunt gramina vaccae<br>
luciferis, nullo libarunt amne liquores;<br>
siccaque fetarum lambentes ubera matrum<br>
stant vituli et teneris mugitibus aera complent.<br>
Ipse ego nec iunco molli nec vimine lento<br>
perfeci calathos cogendi lactis in usus.<br>
Quid tibi quae nosti referam? Scis mille iuvencas<br>
esse mihi, nosti nunquam mea mulctra vacare.<br>
Ille ego sum, Donace, cui dulcia saepe dedisti<br>
oscula nec medios dubitasti rumpere cantus<br>
atque inter calamos errantia labra petisti.<br>
Heu heu! Nulla meae tangit te cura salutis?<br>
Pallidior buxo vilaeque simillimus erro.<br>
Omnes ecce cibos et nostri pucula Bacchi<br>
horreo nec placido memini concedere somno.<br>
Te sine, vae, misero mihi lilia fusca videntur<br>
pallentesque rosae nec dulce rubens hyacinthus,<br>
nullos nec myrtus nec laurus spirat odores.<br>
At, si tu venias, et candida lilia fient<br>
purpureaeque rosae et dulce rubens hyacinthus;<br>
tunc mihi cum myrto laurus spirabit odores.<br>
Nam dum Pallas amat turgentes unguine bacas,<br>
dum Bacchus vites, Deo sata, poma Priapus,<br>
pascua laeta Pales, Idas te diligit unam".<br>
Haec Idas calamis. Tu, quae responderit Alcon<br>
versu, Phoebe, refer: sunt aurea carmina Phoebo.
</P>

<P>ALCON
</P>

<P>
"O montana Pales, o pastoralis Apollo,<br>
et nemorum Silvane potens, et nostra Dione,<br>
quae iuga celsa tenes Erycis, cui cura iugales<br>
concubitus hominum totis concedere saeclis,<br>
quid merui? Cur me Donace formosa reliquit?<br>
Munera namque dedi noster quae non dedit Idas,<br>
vocalem longos quae ducit aedona cantus;<br>
quae, licet interdum, contexto vimine clausa,<br>
cum parvae patuere fores, ceu libera ferri<br>
norit et agrestes inter volitare volucres,<br>
scit rursus remeare domum tectumque subire<br>
viminis et caveam totis praeponere silvis.<br>
Praeterea tenerum leporem geminasque palumbes<br>
nuper, quae potui silvarum praemia, misi.<br>
Et post haec, Donace, nostros contemnis amores?<br>
Forsitan indignum ducis quod rusticus Alcon<br>
te peream, qui mane boves in pascua duco!<br>
Di pecorum pavere greges, formosus Apollo,<br>
Pan doctus, Fauni vates et pulcher Adonis.<br>
Quin etiam fontis speculo me mane notavi,<br>
nondum purpureos Phoebus cum tolleret ortus<br>
nec tremulum liquidis lumen splenderet in undis:<br>
quod vidi, nulla tegimur lanugine malas,<br>
pascimus et crinem; nostro formosior Ida<br>
dicor, et hoc ipsum mihi tu iurare solebas,<br>
purpureas laudando genas et lactea colla<br>
atque hilares oculos et formam puberis aevi.<br>
Nec sumus indocti calamis: cantamus avena<br>
qua divi cecinere prius, qua dulce locutus<br>
Tityrus e silvis dominam pervenit in urbem.<br>
Nos quoque te propter, Donace, cantabimus urbi<br>
si modo coniferas inter viburna cupressos<br>
atque inter pinus corylum frondescere fas est".
</P>

<P>Sic pueri Donacen toto sub sole canebant,<br>
frigidus e silvis donec descendere suasit<br>
Hesperus et stabulis pastos inducere tauros.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="nemesianus.html">Nemesianus</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>