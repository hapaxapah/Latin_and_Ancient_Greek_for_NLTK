<html><head>
<title>Reposianus: De concubitu Martis et Veneris</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>REPOSIANUS
<br><span style="font-size: 80%;">(circa 280 A.D.)</SPAN>
</p>

<p class=border></P>

<p>
<b>De concubitu Martis et Veneris</B>
</p>

<p>
Discite securos non umquam credere amores:<br>
ipsa Venus, cui flamma potens, cui militat ardor,<br>
quae tuto posset custode Cupidine amare,<br>
quae docet et fraudes et amorum furta tuetur,<br>
nec sibi securas valuit praebere latebras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Improbe, dure puer, crudelis crimine matris,<br>
pompam ducis, Amor, nullo satiate triumpho!<br>
Quid conversa Iovis laetaris fulmina semper?<br>
Ut mage flammantes possis laudare sagittas,<br>
iunge, puer, teretes Veneris Martisque catenas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
gestet amans Mavors titulos et vincula portet<br>
captivus, quem bella timent; utque ipse veharis,<br>
iam roseis fera colla iugis submittat amator.<br>
Post vulnus, post bella potens Gradivus anhelat<br>
in castris modo tiro tuis, semperque timendus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
te timet et sequitur qua ducunt vincla marita.<br>
Ite, precor, Musae: dum Mars, dum blanda Cythere<br>
imis ducta trahunt suspiria crebra medullis,<br>
dumque intermixti captatur spiritus oris,<br>
carmine doctiloquo Vulcani vincla parate,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
quae Martem nectant Veneris nec brachia laedant<br>
inter delicias roseo prope livida serto.<br>
Namque ferunt Paphien, Vulcani et Martis amorem,<br>
inter adulterium nec iusti iura mariti<br>
indice sub Phoebo captam gessisse catenas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
illa manus duros nexus tulit, illa mariti<br>
ferrea vincla sui. Quae vis fuit ista doloris!<br>
An fortem faciebat amor? Quid, saeve, laboras?<br>
Cur nodos Veneris Cyclopia flamma paravit?<br>
De roseis conecte manus, Vulcane, catenis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Nec tu deinde liges, sed blandus vincla Cupido,<br>
ne palmas duro cum nodus vulnere laedat.<br>
Lucus erat Marti gratus, post vulnera Adonis<br>
pictus amore deae; si Phoebi lumina desint<br>
tutus adulterio: dignos quem Cypris amaret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
quem Byblos coleret, dignus quem Gratia servet.<br>
Vilia non illo surgebant gramina luco:<br>
pingunt purpureos candentia lilia flores;<br>
ornat terra nemus: nunc lotos mitis inumbrat,<br>
nunc laurus, nunc myrtus. Habent sua munera rami:&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
namque hic per frondes redolentia lilia pendent,<br>
hic rosa cum violis, hic omnis gratia florum,<br>
hic in ter violas coma mollis laeta hyacinthi:<br>
dignus amore locus, cui tot sint munera rerum!<br>
Non tamen in lucis aurum, non purpura fulget:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
flos lectus, flos vincla toris, substramina flores:<br>
deliciis Veneris dives natura laborat:<br>
texerat hic liquidos fontes non vilis harundo,<br>
sed qua saeva puer componat tela Cupido:<br>
hunc solum Paphie, puto, lucum fecit amori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Hic Martem expectare solet: quid Gratia cessat,<br>
quid Charites? Cur, saeve puer, non lilia nectis?<br>
Tu lectum consterne rosis, tu serta parato<br>
et roseis crinem nodis subnecte decenter.<br>
Haec modo purpureum dccerpens pollice florem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
cum delibat eum, suspiria ducat odore;<br>
ast tibi blanda manus (florem) sub pectore condat;<br>
tu, ne purpurei laedat te spina roseti,<br>
destrictis teneras foliis constringe papillas:<br>
sic decet in Veneris lucis gaudere puellas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Ut tamen inlaesos Paphiae servetis amores,<br>
vincula sic mixtis caute constringite ramis,<br>
ne diffusa ferat per frondes lumina Titan.<br>
His igitur lucis Paphie, dum proelia Mavors<br>
horrida, dum populos diro terrore fatigat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
ludebat teneris Bybli permixta puellis:<br>
nunc varios canto divom referebat amores<br>
inque modum vocis nunc motus forte decentes<br>
corpore laeta dabat, nunc miscens denique plantas,<br>
nunc alterna movens suspenso pollice crura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
molliter inflexo subnitens poplite sidit;<br>
saepe comam pulchro collectam flore ligabat,<br>
ornans ambrosios divino pectine crines.<br>
Dum ludos sic blanda Venus, dum gaudia miscet<br>
et dum suspenso solatia quaerit amori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
&lt;et> dum flet quod sera venit sibi grata voluptas,<br>
ecce furens post bella deus, post proelia victor<br>
victus amore venit. Cur gestas ferrea tela?<br>
Ne metuat Cypris, comptum decet ire rosetis.<br>
A, quotiens Paphie vultum mentita furentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
lumine converso serum incusavit amantem!<br>
Verbera saepe dolens mentita est dulcia serto,<br>
aut, ut forte magis succenso Marte placeret,<br>
amovit teneris suspendens oscula labris,<br>
nec totum effundens medio blanditur amore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
Decidit aut posita est devictis lancea palmis;<br>
sed, dum forte cadit, myrto retinente pependit.<br>
Ensem tolle, puer; galeam tu, Gratia, solve!<br>
Haec laxet nodos, haec ferrea vincula temptet:<br>
solvite, Bybliades, praeduri pectora Martis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
loricaeque moras; vos scuta et tela tenete:<br>
nunc violas tractare decet! Laetare, Cupido,<br>
terribilem divum tuo solo numine victum:<br>
pro telis flores, pro scuto myrtea serta,<br>
et rosa forte loco est gladii, quem iure tremescunt!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Iverat ad lectum Mavors, et pondere duro<br>
floribus incumbens totum turbarat honorem;<br>
ibat pulchra Venus vix presso pollice cauta,<br>
florea ne teneras violarent spicula plantas;<br>
et nunc innectens, ne rumpant oscula, crinem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
nunc vestes fluitare sinens, vix, laxa retentat,<br>
cum nec tota latet nec totum nudat amorem.<br>
Ille inter flores, furtivo lumine, tectus,<br>
spectat hians Venerem totoque ardore tremescit.<br>
Incubuit lectis Paphie. Proh sancte Cupido,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
quam blandas voces, quae tunc ibi murmura fundunt
!<br>
Oscula permixtis quae tunc fixere labellis!<br>
Quam bene consertis haeserunt artibus artus!<br>
Stringebat Paphiae Mavors tunc pectore dextram<br>
et collo innexam ne laedant pondera laevam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
lilia cum roseis supponit candida sertis;<br>
saepe levi cruris tactu commovit amantem<br>
in flammas, quas diva fovet. Iam languida fessos<br>
forte quies Martis tandem compresserat artus;<br>
non tamen omnis amor, non omnis pectore cessit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
flamma dei: trahit in medio suspiria somno<br>
et venerem totis pulmonibus ardor anhelat.<br>
Ipsa Venus tunc tunc calidis suspensa venenis<br>
uritur ardescens, nec somnia parta quiete...<br>
O quam blanda quies! O quam bene presserat artus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
nudos forte sopor! Niveis suffulta lacertis<br>
colla nitent; pectus gemino quasi sidere turget.<br>
Non omnis resupina iacet, sed corpore flexo<br>
molliter et laterum qua se confinia iungant;<br>
Martem respiciens, deponit lumina somno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
sed gratiosa, decens... Pro lucis forte Cupido<br>
Martis tela regens; quae postquam singula &lt;lustrat><br>
loricam clipeum gladium galeaeque minaces<br>
cristas flore ligat: tunc hastae pondera temptat<br>
miraturque suis tantum licuisse sagittis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Iam medium Phoebus radiis possederat orbem,<br>
iam tumidum calidis spatium libraverat horis:<br>
flammantes retinebat equos. Proh conscia facti<br>
invida lux! Veneris qui nunc produntur amores<br>
lumine, Phoebe, tuo! Stant capti indice tanto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
Mars Amor et Paphie, ramisque inserta tremescunt<br>
lumina, nec crimen possunt te teste negare.<br>
Viderat effusis Gradivum Phoebus habenis<br>
in gremio Paphiae spirantem incendia amoris.<br>
O rerum male tuta fides! O gaudia et ipsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
vix secura deis! Quis non, cum Cypris amaret,<br>
praeside sub tanto tutum speraret amare?<br>
Criminis exemplum si iam de numine habemus,<br>
quid speret mortalis amor? Quae vota ferenda?<br>
Quod numen poscat, quo sit securus adulter?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
Cypris amat, nec tuta tamen! Compressit habenas<br>
Phoebus et ad lucos tantum puto lumina vertit,<br>
et sic pauca refert: "Nunc sparge tela, Cupido;<br>
nunc nunc, diva Venus, nati devicta sagittis,<br>
da mihi solamen: sub te securus amavi:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
fabula, non crimen, nostri dicentur amores".<br>
Haec ait et dictis Vulcanum instigat amaris:<br>
"Dic ubi sit Cytherea decens, secure marite!<br>
Te expectat lacrimans, tibi castum servat amorem?<br>
Vel, si forte tuae Veneris fera crimina nescis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
quaere simul Martem, cui tu modo tela parasti".<br>
Dixit et infuso radiabat lumine lucum,<br>
inque fidem sceleris totos demiserat ignes.<br>
Haeserat Ignipotens, stupefactus crimine tanto;<br>
iam quasi torpescens - vix sufficit ira dolori
-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
ore fremit maestoque modo gemit ultima pulsans<br>
ilia et indignans suspiria pressa fatigat.<br>
Antra furens Aetnaea petit: vix iusserat, omnes<br>
incubuere manus: multum dolor addidit arti.<br>
Quam cito cuncta gerunt ars numen flamma maritus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
ira dolor! Nam vix causam tunc forte iubendo<br>
dixerat, et vindex coniunx iam vincla ferebat.<br>
Pervenit ad lucos, non ipsi visus Amori,<br>
non Chariti: totas arti mandaverat iras.<br>
Vincula tunc manibus suspenso molliter ictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
inligat et teneris conectit bracchia palmis.<br>
Excutitur somno Mavors et pulchra Cythere:<br>
posset Gradivus validos disrumpere nexus,<br>
sed retinebat amor, Veneris ne bracchia laedat.<br>
Tunc tu sub galea, tunc inter tela latebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
saeve Cupido, timens. Stat Mavors lumine torvo<br>
atque indignatur, quod sit deprensus adulter;<br>
at Paphie conversa dolet non crimina facti,<br>
sed quae sit vindicta sibi tum singula volvens<br>
cogitat et poenam sentit, si Phoebus amaret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Iamque dolos properans decorabat cornua tauri,<br>
Pasiphaae crimen mixtique cupidinis iram.
</p>

<p class=border></P>

<p>
 <table border=0 cellspacing=15 cellpadding=0 align=CENTER><tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>