<html>
	<head>
		<title>
			Disticha Catonis
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DISTICHA CATONIS
</p>

<p class=border></P>

<p>
<b>Liber I</B>
</p>

<p>
1. Si deus est animus, nobis ut carmina dicunt,<br>Hic tibi praecipue sit pura mente colendus.
</p>

<p>
2. Plus vigila semper nec somno deditus esto;<br>Nam diuturna quies vitiis alimenta ministrat.
</p>

<p>
3. Virtutem primam esse puto compescere linguam:<br>Proximus ille deo est, qui scit ratione tacere.
</p>

<p>
4. Sperne repugnando tibi tu contrarius esse:<br>Conveniet nulli, qui secum dissidet ipse.
</p>

<p>
5. Si vitam inspicias hominum, si denique mores:<br>Cum culpant alios, nemo sine crimine vivit.
</p>

<p>
6. Quae nocitura tenes, quamvis sint cara, relinque:<br>Utilitas opibus praeponi tempore debet.
</p>

<p>
7. Constans et lenis, ut res expostulat, esto:<br>Temporibus mores sapiens sine crimine mutat.
</p>

<p>
8. Nil temere uxori de servis crede querenti;<br>Saepe enim mulier, quem coniux diligit, odit.
</p>

<p>
9. Cumque mones aliquem, nec se velit ille moneri,<br>Si tibi sit carus, noli desistere coeptis.
</p>

<p>
10. Contra verbosos noli contendere verbis:<br>Sermo datur cunctis, animi sapientia paucis.
</p>

<p>
11. Dilige sic alios, ut sis tibi carus amicus;<br>Sic bonus esto bonis, ne te mala damna sequantur.
</p>

<p>
12. Rumores fuge, ne incipias novus auctor haberi,<br>Nam nulli tacuisse nocet, nocet esse locutum.<br><br>13. Rem tibi promissam certam promittere noli;<br>Rara fides ideo est, quia multi multa loquuntur.
</p>

<p>
14. Cum te aliquis laudat, iudex tuus esse memento;<br>Plus aliis de te, quam tu tibi, credere noli.
</p>

<p>
15. Officium alterius multis narrare memento,<br>Atque aliis cum tu bene feceris ipse, sileto.
</p>

<p>
16. Multorum cum facta senex et dicta recenses,<br>Fac tibi succurrant, iuvenis quae feceris ipse.
</p>

<p>
17. Ne cures, si quis tacito sermone loquatur;<br>Conscius ipse sibi de se putat omnia dici.
</p>

<p>
18. Cum fueris felix, quae sunt adversa, caveto;<br>Non eodem cursu respondent ultima primis.
</p>

<p>
19. Cum dubia et fragilis sit nobis vita tributa,<br>In morte alterius spem tu tibi ponere noli.
</p>

<p>
20. Exiguum munus cum dat tibi pauper amicus,<br>Accipito placide, plene laudare memento.
</p>

<p>
21. Infantem nudum cum te natura crearit,<br>Paupertatis onus patienter ferre memento.
</p>

<p>
22. Ne timeas illam, quae vitae est ultima finis:<br>Qui mortem metuit amittit gaudia vitae,
</p>

<p>
23. Si tibi pro meritis nemo respondet amicus<br>Incusare deum noli, sed te ipse coerce.
</p>

<p>
24. Ne tibi quid desit, quaesitis utere parce,<br>Utque, quod est, serves, semper tibi deesse putato.
</p>

<p>
25. Quod praestare potes, ne bis promiseris ulli,<br>Ne sis ventosus, dum vis bonus esse videri.
</p>

<p>
26. Qui simulat verbis nec corde est fidus amicus,<br>Tu quoque fac simules: sic ars deluditur arte
</p>

<p>
27. Noli homines blando nimium sermone probare;<br>Fistula dulce canit, volucrem dum decipit auceps.
</p>

<p>
28. Cum tibi sint nati nec opes, tunc artibus illos<br>Instrue, quo possint inopem defendere vitam.
</p>

<p>
29. Quod vile est, carum, quod carum, vile putato;<br>Sic tibi nec cupidus nec avarus nosceris ulli.
</p>

<p>
30. Quae culpare soles, ea tu ne feceris ipse:,<br>Turpe est doctori, cum culpa redarguit ipsum.
</p>

<p>
31. Quod iustum est, petito, vel quod videatur honestum<br>Nam stultum est petere, quod possit iure negari.
</p>

<p>
32. Ignotum tibi tu noli praeponere notis;<br>Cognita iudicio constant, incognita casu.
</p>

<p>
33. Cum dubia incertis versetur vita periclis,<br>Pro lucro tibi pone diem quicumque laboras.
</p>

<p>
34. Vincere cum possis, interdum cede sodali;<br>Obsequio quoniam dulces retinentur amici.
</p>

<p>
35. Ne dubites, cum magna petas, impendere parva:<br>His etenim rebus coniungit gratia caros.
</p>

<p>
36. Litem inferre cave, cum quo tibi gratia iuncta est;<br>Ira odium generat, concordia nutrit amorem.
</p>

<p>
37. Servorum culpis cum te dolor urget in iram,<br>Ipse tibi moderare, tuis ut parcere possis.
</p>

<p>
38. Quem superare potes, interdum vince ferendo;<br>Maxima enim morum semper patientia virtus.
</p>

<p>
39. Conserva potius, quae sunt iam parta, labore;<br>Cum labor in damno est, crescit mortalis egestas.
</p>

<p>
40. Dapsilis interdum notis et carus amicis,<br>Cum fueris felix, semper tibi proximus esto.

</p>

<p class=shortborder></P>

<p>
<b>Liber II</B>
</p>

<p>
II. praef. Telluris si forte velis cognoscere cultus,<br>Virgilium legito; quod si mage nosse laboras<br>Herbarum vires, Macer tibi carmina dicit.<br>Si romana cupis et punica noscere bella,<br>Lucanum quaeras, qui Martis proelia dixit.<br>Si quid amare libet, vel discere amare legendo,<br>Nasonem petito; sin autem cura tibi haec est,<br>Ut sapiens vivas, audi, quae discere possis,<br>Per quae semotum vitiis deducitur aevum;<br>Ergo ades et, quae sit sapientia, disce legendo.
</p>

<p>
l. Si potes, ignotis etiam prodesse memento;<br>Utilius regno est meritis adquirere amicos.
</p>

<p>
2. Mitte archana dei caelumque inquirere quid sit;<br>Cum sis mortalis, quae sunt mortalia cura.
</p>

<p>
3. Linque metum leti; nam stultum est tempore in omni,<br>Dum mortem metuis, amittere gaudia vitae.
</p>

<p>
4. Iratus de re incerta contendere noli;<br>Impedit ira animum, ne possit cernere verum.
</p>

<p>
5. Fac sumptum propere, cum res desiderat ipsa;<br>Dandum etenim est aliquid, dum tempus postulat aut res.
</p>

<p>
6. Quod nimium est, fugito, parvo gaudere memento;<br>Tuta mage puppis est, modico quae flumine fertur.
</p>

<p>
7. Quod pudeat, socios prudens celare memento;<br>Ne plures culpent id, quod tibi displicet uni.
</p>

<p>
8. Nolo putes pravos homines peccata lucrari;<br>Temporibus peccata latent, sed tempore parent,
</p>

<p>
9. Corporis exigui vires contemnere noli;<br>Consilo pollet, cui vim natura negavit.
</p>

<p>
l0. Cui scieris non esse parem te, tempore cede;<br>Victorem a victo superari saepe videmus.
</p>

<p>
11. Adversum notum noli contendere verbis;<br>Lis minimis verbis interdum maxima crescit.
</p>

<p>
12. Quid deus intendat, noli perquirere sorte;<br>Quid statuat de te, sine te deliberat ille.
</p>

<p>
13. Invidiam nimio cultu vitare memento,<br>Quae si non laedit, tamen hanc sufferre molestum es1
</p>

<p>
14. Esto animo forti, cum sis damnatus inique;<br>Nemo diu gaudet, qui iudice vincit iniquo.
</p>

<p>
15. Litis praeteritae noli maledicta referre;<br>Post inimicitias iram meminisse malorum est.
</p>

<p>
16. Nec te collaudes nec te culpaveris ipse;<br>Hoc faciunt stulti, quos gloria vexat inanis.
</p>

<p>
17. Utere quaesitis modice, cum sumptus abundat,<br>Labitur exiguo, quod partum est tempore longo.
</p>

<p>
18. Insipiens esto, cum tempus postulat aut res;<br>Stultitiam simulare loco prudentia summa est.
</p>

<p>
19. Luxuriam fugito, simul et vitare memento<br>Crimen avaritiae; nam sunt contraria famae,
</p>

<p>
20. Noli tu quaedam referenti credere semper;<br>Exigua est tribuenda fides, quia multa loquuntur.
</p>

<p>
21. Quae potu peccas, ignoscere tu tibi noli;<br>Nam crimen nullum vini est, sed culpa bibentis.
</p>

<p>
22. Consilium archanum tacito committe sodali;<br>Corporis auxilium medico committe fideli.
</p>

<p>
23. Noli successus indignos ferre moleste;<br>Indulget fortuna malis, ut laedere possit,
</p>

<p>
24. Prospice, qui veniant, hos casus esse ferendos;<br>Nam levius laedit, quidquid praevidimus ante.
</p>

<p>
25. Rebus in adversis animum submittere noli;<br>Spem retine; spes una hominem nec morte relinquit.
</p>

<p>
26. Rem, tibi quam noscis aptam, dimittere noli;<br>Fronte capillata, post haec occasio calva.
</p>

<p>
27. Quod sequitur specta, quodque imminet ante videto;<br>Illum imitare deum, partem qui spectat utramque.
</p>

<p>
28. Fortius ut valeas, interdum parcior esto;<br>Pauca voluptati debentur, plura saluti.
</p>

<p>
29. Iudicium populi numquam contempseris unus,<br>Ne nulli placeas, dum vis contemnere multos.
</p>

<p>
30. Sit tibi praecipue, quod primum est, cura salutis;<br>Tempora nec culpes, cum sis tibi causa doloris.
</p>

<p>
31. Somnia ne cures; nam mens humana, quod optat,<br>Dum vigilat, sperat; per somnum cernit id ipsum.

</p>

<p class=shortborder></P>

<p>
<b>Liber III</B>
</p>

<p>
IlI.praef. a Hoc quicumque velis carmen cognoscere lector,<br>Cum praecepta ferat, quae sunt gratissima vitae:
</p>

<p>
l. Instrue praeceptis animum, nec discere cesses;<br>Nam sine doctrina vita est quasi mortis imago.
</p>

<p>
praef. b Commoda multa feres, sin autem spreveris illud,<br>Non me doctorem sed te neglexeris ipse
</p>

<p>
2. Cum recte vivas, ne cures verba malorum;<br>Arbitrii non est nostri, quid quisque loquatur.
</p>

<p>
3. Productus testis, salvo tamen ante pudore,<br>Quantumcumque potes, celato crimen amici.
</p>

<p>
4. Sermones blandos blaesosque cavere memento;<br>Simplicitas veri fama est, fraus ficta loquendi.
</p>

<p>
5. Segnitiem fugito, quae vitae ignavia fertur;<br>Nam cum animus languet, consumit inertia corpuC.
</p>

<p>
6. Interpone tuis interdum gaudia curis,<br>Ut possis animo quemvis sufferre laborem.
</p>

<p>
7. Alterius dictum aut factum Me carpseris unquam,<br>Exemplo simili ne te derideat alter.
</p>

<p>
8. Quod tibi sors dederit tabulis suprema notato;<br>Augendo serva, ne sis, quem fama loquatur.
</p>

<p>
9. Cum tibi divitiae superant in fine senectae<br>Munificus facito vivas, non parcus amicis.
</p>

<p>
10. Utile consilium dominus ne despice servi;<br>Nullius sensum, si prodest, tempseris unquam.
</p>

<p>
11. Rebus et in censu si non est, quod fuit ante,<br>Fac vivas contentus eo, quod tempora praebent.,
</p>

<p>
12. Uxorem fuge ne ducas sub nomine dotis,<br>Nec retinere velis, si coeperit esse molesta.
</p>

<p>
13. Multorum disce exemplis, quae facta sequaris,<br>Quae fugias; vita est nobis aliena magistra.
</p>

<p>
14. Quod potes, id tempta, operis ne pondere pressu<br>Succumbat labor et frustra temptata relinquas.
</p>

<p>
15. Quod nosti haud recte factum, nolito tacere,<br>Ne videare malos imitari velle tacendo.
</p>

<p>
16. ludicis auxilium sub iniqua lege rogato;<br>Ipsae etiam leges cupiunt, ut iure rogentur.
</p>

<p>
17. Quod merito pateris, patienter ferre memento,<br>Cumque reus tibi sis, ipsum te iudice damna.
</p>

<p>
18. Multa legas facito, perlectis neglege multa;<br>Nam miranda canunt, sed non credenda poetae.
</p>

<p>
19. Inter convivas fac sis sermone modestus,<br>Ne dicare loquax, cum vis urbanus haberi.
</p>

<p>
20. Coniugis iratae noli tu verba timere;<br>Nam lacrimis struit insidias, cum femina plorat.
</p>

<p>
21. Utere quaesitis, sed ne videaris abuti;<br>Qui sua consumunt, cum deest, aliena sequuntur.
</p>

<p>
22. Fac tibi proponas mortem non esse timendam,<br>Quae bona si non est, finis tam!n illa malorum est.
</p>

<p>
23. Uxoris linguam, si frugi est, ferre memento,<br>Namque malum est, non velle pati nec posse tacere.
</p>

<p>
24. Dilige non aegra caros pietate parentes.<br>Nec matrem offendas, dum vis bonus esse parenti.

</p>

<p class=shortborder></P>

<p>
<b>Liber IV</B>
</p>

<p>
IV. praef.<br>Securam quicumque cupis perducere vitam,<br>Nec vitiis haerere animos, quae moribus obsint.<br>Haec praecepta tibi semper relegenda memento;<br>Invenies, quo te possis mutare, magistrum.
</p>

<p>
1. Despice divitias, si vis animo esse beatus,<br>Quas qui suscipiunt, mendicant semper avari.
</p>

<p>
2. Commoda naturae nullo tibi tempore deerunt,<br>Si contentus eo fueris. quod postulat usus.
</p>

<p>
3. Cum sis incautus nec rem ratione gubernes,<br>Noli fortunam, quae non est, dicere caecam.
</p>

<p>
4. Dilige denarium, sed parce dilige formam,<br>Quam nemo sanctus nec honestus captat habere.
</p>

<p>
5. Cum fueris locuples, corpus curare memento;<br>Aeger dives habet nummos, se non habet ipsum.
</p>

<p>
6. Verbera cum tuleris discens aliquando magistri,<br>Fer patris imperium, cum verbis exit in iram.
</p>

<p>
7. Res age, quae prosunt, rursus vitare memento<br>In quibus error inest, nec spes est certa laboris.
</p>

<p>
8. Quod donare potes, gratis concede roganti;<br>Nam recte fecisse bonis in parte lucrosum est.
</p>

<p>
9. Quod tibi suspectum est, confestim discute, quid sit;<br>Namque solent, primo quae sunt neglecta, nocere.
</p>

<p>
10. Cum te detineat Veneris damnosa voluptas,<br>Indulgere gulae noli, quae ventris amica est.
</p>

<p>
11. Cum tibi proponas animalia cuncta timere,<br>Unum praecipue tibi plus hominem esse timendum.
</p>

<p>
12. Cum tibi praevalidae fuerint in corpore vires,<br>Fac sapias; sic tu poteris vir fortis haberi.
</p>

<p>
13. Auxilium a notis petito, si forte labores;<br>Nec quisquam melior medicus quam fidus amicus.
</p>

<p>
14. Cum sis ipse nocens, moritur cur victima pro te?<br>Stultitia est morte alterius sperare salutem.
</p>

<p>
15. Cum tibi vel socium vel fidum quaeris amicum,<br>Non tibi fortuna est hominis sed vita petenda.
</p>

<p>
16. Utere quaesitis opibus, fuge nomen avari;<br>Quid tibi divitiae prosint, si pauper abundes?
</p>

<p>
17. Si famam servare cupis, dum vivis, honestam<br>Fac fugias animo, quae sunt mala gaudia vitae.
</p>

<p>
18. Cum sapias animo, noli ridere senectam;<br>Nam quicumque senet, sensus puerilis in illo est.
</p>

<p>
19. Disce aliquid; nam cum subito fortuna recessit<br>Ars remanet vitamque hominis non deserit unquam.
</p>

<p>
20. Prospicito cuncta tacitus, quid quisque loquatur;<br>Sermo hominum mores celat et indicat idem.
</p>

<p>
21. Exerce studium, quamvis perceperis artem,<br>Ut cura ingenium, sic et manus adiuvat usum.
</p>

<p>
22. Multum venturi ne cures tempora fati;<br>Non metuit mortem, qui scit contemnere vitam,
</p>

<p>
23. Disce, sed a doctis; indoctos ipse doceto;<br>Propaganda etenim est rerum doctrina bonarum.
</p>

<p>
24. Hoc bibe quod possis, si tu vis vivere sanus;<br>Morbi causa mali nimia est quaecumque voluptas.
</p>

<p>
25. Laudaris quodcumque palam, quodcumque probaris,<br>Hoc vive, ne rursus levitatis crimine damnes.
</p>

<p>
26. Tranquillis rebus semper adversa timeto,<br>Rursus in adversis melius sperare memento.
</p>

<p>
27. Discere ne cesses; cura sapientia crescit;<br>Rara datur longo prudentia temporis usu.
</p>

<p>
28. Parce laudato; nam quem tu saepe probaris,<br>Una dies qualis fuerit ostendet amicus.
</p>

<p>
29. Non pudeat quae nescieris te velle doceri;<br>Scire aliquid laus est, culpa est nihil discere velle.
</p>

<p>
30. Cum Venere et Baccho lis est et iuncta voluptas;<br>Quod lautum est animo complectere, sed fuge lites.
</p>

<p>
31. Demissos animo et tacitos vitare memento;<br>Quod flumen placidum est, forsan latet altius unda.
</p>

<p>
32. Cum tibi displiceat rerum fortuna tuarum<br>Alterius specta, quo sis discrimine peior.
</p>

<p>
33. Quod potes id tempta; nam litus carpere remis<br>Tutius est multo quam velum tendere in altum.
</p>

<p>
34. Contra hominem iustum prave contendere noli;<br>Semper enim deus iniustas ulciscitur iras.
</p>

<p>
35. Ereptis opibus noli maerere dolendo,<br>Sed potius gaude, si te contingat habere.
</p>

<p>
36. Est iactura gravis quae sunt amittere damnis;<br>Sunt quaedam, quae ferre decet patienter amicum.
</p>

<p>
37. Tempora longa tibi noli promittere vitae;<br>Quocumque ingrederis sequitur mors corporis umbra.
</p>

<p>
38. Thure deum placa, vitulum sine crescat aratro;<br>Ne credas placare deum, cum caede litatur.
</p>

<p>
39. Cede locum laesus fortunae, cede potenti;<br>Laedere qui potuit, prodesse aliquando valebit.
</p>

<p>
40. Cum quid peccaris, castiga te ipse subinde;<br>Vulnera dum sanas, dolor est medicina doloris.
</p>

<p>
41. Damnaris nunquam post longum tempus amicum,<br>Mutavit mores, sed pignora prima memento.
</p>

<p>
42. Gratior officiis, quo sis mage carior, esto,<br>Ne nomen subeas quod dicitur officiperdi.
</p>

<p>
43. Suspectus caveas ne sis miser omnibus horis,<br>Nam timidis et suspectis aptissima mors est.
</p>

<p>
44. Cum fueris proprios servos mercatus in usus,<br>Et famulos dicas, homines tamen esse memento.
</p>

<p>
45. Quam primum rapienda tibi est occasio prima,<br>Ne rursus quaeras quae iam neglexeris ante.
</p>

<p>
46. Morte repentina noli gaudere malorum:<br>Felices obeunt quorum sine crimine vita est.
</p>

<p>
47. Cum tibi sit coniux, ne res et fama laboret,<br>Vitandum ducas inimicum nomen amici.
</p>

<p>
48. Cum tibi contigerit studio cognoscere multa,<br>Fac discas multa, vita nil discere velle.
</p>

<p>
49. Miraris verbis nudis me scribere versus?<br>Hoc brevitas fecit, sensus coniungere binos.
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</table>
</P>
</BODY>
</HTML>