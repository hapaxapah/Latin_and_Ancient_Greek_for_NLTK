<html>
	<head>
		<title>
			Propertius Book II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEXTI PROPERTI ELEGIARVM LIBER SECVNDVS
</p>

<p class=smallborder></P>

<p class=margin>
<a href="#1">1</a> <a href="#2">2</a> <a href="#3">3</a> <a href="#4">4</a> <a href="#5">5</a> <a href="#6">6</a> <a href="#7">7</a> <a href="#8">8</a> <a href="#9">9</a> <a href="#10">10</a> <a href="#11">11</a> <a href="#12">12</a> <a href="#13">13</a> <a href="#13b">13b</a> <a href="#14">14</a> <a href="#15">15</a> <a href="#16">16</a> <a href="#17">17</a> <a href="#18a">18a</a> <a href="#18b">18b</a> <a href="#18c">18c</a> <a href="#19">19</a> <a href="#20">20</a> <a href="#21">21</a> <a href="#22a">22a</a> <a href="#22b">22b</a> <a href="#23">23</a> <a href="#24a">24a</a> <a href="#24b">24b</a> <a href="#25">25</a> <a href="#26a">26a</a> <a href="#26b">26b</a> <a href="#27">27</a> <a href="#28a">28a</a>  <a href="#28b">28b</a> <a href="#28c">28c</a> <a href="#29a">29a</a> <a href="#29b">29b</a>  <a href="#30b">30b</a>  <a href="#30b">30b</a> <a href="#31">31</a> <a href="#32">32</a> <a href="#33a">33a</a> <a href="#33b">33b</a> <a href="#34a">34a</a> <a href="#34b">34b</a> <a href="#35">35</a> 
</P>

<p class=smallborder></P>

<p>
<a name="1"></a><b>I</B>
</p>

<p>
QVAERITIS, unde mihi totiens scribantur amores,<br>
&nbsp;&nbsp;&nbsp;&nbsp;unde meus veniat mollis in ore liber.<br>
non haec Calliope, non haec mihi cantat Apollo.<br>
&nbsp;&nbsp;&nbsp;&nbsp;ingenium nobis ipsa puella facit.<br>
sive illam Cois fulgentem incedere cogis,<br>
&nbsp;&nbsp;&nbsp;&nbsp;hac totum e Coa veste volumen erit;<br>
seu vidi ad frontem sparsos errare capillos,<br>
&nbsp;&nbsp;&nbsp;&nbsp;gaudet laudatis ire superba comis;<br>
sive lyrae carmen digitis percussit eburnis,<br>
&nbsp;&nbsp;&nbsp;&nbsp;miramur, facilis ut premat arte manus;<br>
seu cum poscentis somnum declinat ocellos,<br>
&nbsp;&nbsp;&nbsp;&nbsp;invenio causas mille poeta novas;<br>
seu nuda erepto mecum luctatur amictu,<br>
&nbsp;&nbsp;&nbsp;&nbsp;tum vero longas condimus Iliadas;<br>
seu quidquid fecit sive est quodcumque locuta,<br>
&nbsp;&nbsp;&nbsp;&nbsp;maxima de nihilo nascitur historia.<br>
quod mihi si tantum, Maecenas, fata dedissent,<br>
&nbsp;&nbsp;&nbsp;&nbsp;ut possem heroas ducere in arma manus,<br>
non ego Titanas canerem, non Ossan Olympo<br>
&nbsp;&nbsp;&nbsp;&nbsp;impositam, ut caeli Pelion esset iter,<br>
nec veteres Thebas, nec Pergama nomen Homeri,<br>
&nbsp;&nbsp;&nbsp;&nbsp;Xerxis et imperio bina coisse vada,<br>
regnave prima Remi aut animos Carthaginis altae,<br>
&nbsp;&nbsp;&nbsp;&nbsp;Cimbrorumque minas et bene facta Mari:<br>
bellaque resque tui memorarem Caesaris, et tu<br>
&nbsp;&nbsp;&nbsp;&nbsp;Caesare sub magno cura secunda fores.<br>
nam quotiens Mutinam aut civilia busta Philippos<br>
&nbsp;&nbsp;&nbsp;&nbsp;aut canerem Siculae classica bella fugae,<br>
eversosque focos antiquae gentis Etruscae,<br>
&nbsp;&nbsp;&nbsp;&nbsp;et Ptolomaeei litora capta Phari,<br>
aut canerem Aegyptum et Nilum, cum attractus in urbem<br>
&nbsp;&nbsp;&nbsp;&nbsp;septem captivis debilis ibat aquis,<br>
aut regum auratis circumdata colla catenis,<br>
&nbsp;&nbsp;&nbsp;&nbsp;Actiaque in Sacra currere rostra Via;<br>
te mea Musa illis semper contexeret armis,<br>
&nbsp;&nbsp;&nbsp;&nbsp;et sumpta et posita pace fidele caput:<br>
Theseus infernis, superis testatur Achilles,<br>
&nbsp;&nbsp;&nbsp;&nbsp;hic Ixioniden, ille Menoetiaden.<br>
*******<br>
sed neque Phlegraeos Iovis Enceladique tumultus<br>
&nbsp;&nbsp;&nbsp;&nbsp;intonet angusto pectore Callimachus,<br>
nec mea conveniunt duro praecordia versu<br>
&nbsp;&nbsp;&nbsp;&nbsp;Caesaris in Phrygios condere nomen avos.<br>
navita de ventis, de tauris narrat arator,<br>
&nbsp;&nbsp;&nbsp;&nbsp;enumerat miles vulnera, pastor ovis;<br>
nos contra angusto versantes proelia lecto:<br>
&nbsp;&nbsp;&nbsp;&nbsp;qua pote quisque, in ea conterat arte diem.<br>
laus in amore mori: laus altera, si datur uno<br>
&nbsp;&nbsp;&nbsp;&nbsp;posse frui: fruar o solus amore meo!<br>
 si memini, solet illa levis culpare puellas,<br>
&nbsp;&nbsp;&nbsp;&nbsp;et totam ex Helena non probat Iliada.<br>
seu mihi sunt tangenda novercae pocula Phaedrae,<br>
&nbsp;&nbsp;&nbsp;&nbsp;pocula privigno non nocitura suo,<br>
seu mihi Circaeo pereundum est gramine, sive<br>
&nbsp;&nbsp;&nbsp;&nbsp;Colchis Iolciacis urat aena focis,<br>
una meos quoniam praedata est femina sensus,<br>
&nbsp;&nbsp;&nbsp;&nbsp;ex hac ducentur funera nostra domo.<br>
omnis humanos sanat medicina dolores:<br>
&nbsp;&nbsp;&nbsp;&nbsp;solus amor morbi non amat artificem.<br>
tarda Philoctetae sanavit crura Machaon,<br>
&nbsp;&nbsp;&nbsp;&nbsp;Phoenicis Chiron lumina Phillyrides,<br>
et deus exstinctum Cressis Epidaurius herbis<br>
&nbsp;&nbsp;&nbsp;&nbsp;restituit patriis Androgeona focis,<br>
Mysus et Haemonia iuvenis qua cuspide vulnus<br>
&nbsp;&nbsp;&nbsp;&nbsp;senserat, hac ipsa cuspide sensit opem.<br>
hoc si quis vitium poterit mihi demere, solus<br>
&nbsp;&nbsp;&nbsp;&nbsp;Tantalea poterit tradere poma manu;<br>
dolia virgineis idem ille repleverit urnis,<br>
&nbsp;&nbsp;&nbsp;&nbsp;ne tenera assidua colla graventur aqua;<br>
idem Caucasia solvet de rupe Promethei<br>
&nbsp;&nbsp;&nbsp;&nbsp;bracchia et a medio pectore pellet avem.<br>
quandocumque igitur vitam mea fata reposcent,<br>
&nbsp;&nbsp;&nbsp;&nbsp;et breve in exiguo marmore nomen ero,<br>
Maecenas, nostrae spes invidiosa iuventae,<br>
&nbsp;&nbsp;&nbsp;&nbsp;et vitae et morti gloria iusta meae,<br>
si te forte meo ducet via proxima busto,<br>
&nbsp;&nbsp;&nbsp;&nbsp;esseda caelatis siste Britanna iugis,<br>
taliaque illacrimans mutae iace verba favillae:<br>
&nbsp;&nbsp;&nbsp;&nbsp;'Huic misero fatum dura puella fuit.'
</p>

<p class=shortborder></p>

<p>
<a name="2"></a><b>II</B>
</p>

<p>
LIBER eram et vacuo meditabar vivere lecto;<br>
&nbsp;&nbsp;&nbsp;&nbsp;at me composita pace fefellit Amor.<br>
cur haec in terris facies humana moratur?<br>
&nbsp;&nbsp;&nbsp;&nbsp;Iuppiter, ignosco pristina furta tua.<br>
fulva coma est longaeque manus, et maxima toto<br>
&nbsp;&nbsp;&nbsp;&nbsp;corpore, et incedit vel Iove digna soror,<br>
aut cum Dulichias Pallas spatiatur ad aras,<br>
&nbsp;&nbsp;&nbsp;&nbsp;Gorgonis anguiferae pectus operta comis;<br>
qualis et Ischomache Lapithae genus heroine,<br>
&nbsp;&nbsp;&nbsp;&nbsp;Centauris medio grata rapina mero;<br>
Mercurio satis fertur Boebeidos undis<br>
&nbsp;&nbsp;&nbsp;&nbsp;virgineum Brimo composuisse latus.<br>
cedite iam, divae, quas pastor viderat olim<br>
&nbsp;&nbsp;&nbsp;&nbsp;Idaeis tunicas ponere verticibus!<br>
hanc utinam faciem nolit mutare senectus,<br>
&nbsp;&nbsp;&nbsp;&nbsp;etsi Cumaeae saecula vatis aget!
</p>

<p class=shortborder></p>

<p>
<a name="3"></a><b>III</B>
</p>

<p>
'Qvi nullum tibi dicebas iam posse nocere,<br>
&nbsp;&nbsp;&nbsp;&nbsp;haesisti, cecidit spiritus ille tuus!<br>
vix unum potes, infelix, requiescere mensem,<br>
&nbsp;&nbsp;&nbsp;&nbsp;et turpis de te iam liber alter erit.'<br>
quaerebam, sicca si posset piscis harena<br>
&nbsp;&nbsp;&nbsp;&nbsp;nec solitus ponto vivere torvus aper;<br>
aut ego si possem studiis vigilare severis:<br>
&nbsp;&nbsp;&nbsp;&nbsp;differtur, numquam tollitur ullus amor.<br>
nec me tam facies, quamvis sit candida, cepit<br>
&nbsp;&nbsp;&nbsp;&nbsp;(lilia non domina sint magis alba mea;<br>
ut Maeotica nix minio si certet Hibero,<br>
&nbsp;&nbsp;&nbsp;&nbsp;utque rosae puro lacte natant folia),<br>
nec de more comae per levia colla fluentes,<br>
&nbsp;&nbsp;&nbsp;&nbsp;non oculi, geminae, sidera nostra, faces,<br>
nec si qua Arabio lucet bombyce puella<br>
&nbsp;&nbsp;&nbsp;&nbsp;(non sum de nihilo blandus amator ego):<br>
quantum quod posito formose saltat Iaccho,<br>
&nbsp;&nbsp;&nbsp;&nbsp;egit ut euhantis dux Ariadna choros,<br>
et quantum, Aeolio cum temptat carmina plectro,<br>
&nbsp;&nbsp;&nbsp;&nbsp;par Aganippeae ludere docta lyrae;<br>
et sua cum antiquae committit scripta Corinnae,<br>
&nbsp;&nbsp;&nbsp;&nbsp;carmina quae quivis non putat aequa suis.<br>
num tibi nascenti primis, mea vita, diebus<br>
&nbsp;&nbsp;&nbsp;&nbsp;candidus argutum sternuit omen Amor?<br>
haec tibi contulerunt caelestia munera divi,<br>
&nbsp;&nbsp;&nbsp;&nbsp;haec tibi ne matrerm forte dedisse putes.<br>
non non humani partus sunt talia dona:<br>
&nbsp;&nbsp;&nbsp;&nbsp;ista decem menses non peperere bona.<br>
gloria Romanis una es tu nata puellis:<br>
&nbsp;&nbsp;&nbsp;&nbsp;Romana accumbes prima puella Iovi,<br>
nec semper nobiscum humana cubilia vises;<br>
&nbsp;&nbsp;&nbsp;&nbsp;post Helenam haec terris forma secunda redit.<br>
hac ego nunc mirer si flagret nostra iuventus?<br>
&nbsp;&nbsp;&nbsp;&nbsp;pulchrius hac fuerat, Troia, perire tibi.<br>
olim mirabar, quod tanti ad Pergama belli<br>
&nbsp;&nbsp;&nbsp;&nbsp;Europae atque Asiae causa puella fuit:<br>
nunc, Pari, tu sapiens et tu, Menelae, fuisti,<br>
&nbsp;&nbsp;&nbsp;&nbsp;tu quia poscebas, tu quia lentus eras.<br>
digna quidem facies, pro qua vel obiret Achilles;<br>
&nbsp;&nbsp;&nbsp;&nbsp;vel Priamo belli causa probanda fuit.<br>
si quis vult fama tabulas anteire vetustas,<br>
&nbsp;&nbsp;&nbsp;&nbsp;hic dominam exemplo ponat in arte meam:<br>
sive illam Hesperiis, sive illam ostendet Eois,<br>
&nbsp;&nbsp;&nbsp;&nbsp;uret et Eoos, uret et Hesperios.<br>
his saltem ut tenear iam finibus! aut mihi, si quis,<br>
&nbsp;&nbsp;&nbsp;&nbsp;acrior, ut moriar, venerit alter amor!<br>
ac veluti primo taurus detractat aratra,<br>
&nbsp;&nbsp;&nbsp;&nbsp;post venit assueto mollis ad arva iugo,<br>
 sic primo iuvenes trepidant in amore feroces,<br>
&nbsp;&nbsp;&nbsp;&nbsp;dehinc domiti post haec aequa et iniqua ferunt.<br>
turpia perpessus vates est vincla Melampus,<br>
&nbsp;&nbsp;&nbsp;&nbsp;cognitus Iphicli surripuisse boves;<br>
quem non lucra, magis Pero formosa coegit,<br>
&nbsp;&nbsp;&nbsp;&nbsp;mox Amythaonia nupta futura domo.
</p>

<p class=shortborder></p>

<p>
<a name="4"></a><b>IV</B>
</p>

<p>
MVLTA prius dominae delicta queraris oportet,<br>
&nbsp;&nbsp;&nbsp;&nbsp;saepe roges aliquid, saepe repulsus eas,<br>
et saepe immeritos corrumpas dentibus unguis,<br>
&nbsp;&nbsp;&nbsp;&nbsp;et crepitum dubio suscitet ira pede!<br>
nequiquam perfusa meis unguenta capillis,<br>
&nbsp;&nbsp;&nbsp;&nbsp;ibat et expenso planta morata gradu.<br>
non hic herba valet, non hic nocturna Cytaeis,<br>
&nbsp;&nbsp;&nbsp;&nbsp;non Perimedaeae gramina cocta manus;<br>
nam cui non ego sum fallaci praemia vati?<br>
&nbsp;&nbsp;&nbsp;&nbsp;quae mea non decies somnia versat anus?<br>
quippe ubi nec causas nec apertos cernimus ictus,<br>
&nbsp;&nbsp;&nbsp;&nbsp;unde tamen veniant tot mala caeca via est;<br>
non eget hic medicis, non lectis mollibus aeger,<br>
&nbsp;&nbsp;&nbsp;&nbsp;huic nullum caeli tempus et aura nocet;<br>
ambulat&#139;et subito mirantur funus amici!<br>
&nbsp;&nbsp;&nbsp;&nbsp;sic est incautum, quidquid habetur amor.<br>
hostis si quis erit nobis, amet ille puellas:<br>
&nbsp;&nbsp;&nbsp;&nbsp;gaudeat in puero, si quis amicus erit.<br>
tranquillo tuta descendis flumine cumba:<br>
&nbsp;&nbsp;&nbsp;&nbsp;quid tibi tam parvi litoris unda nocet?<br>
alter saepe uno mutat praecordia Verbo,<br>
&nbsp;&nbsp;&nbsp;&nbsp;altera vix ipso sanguine mollis erit.
</p>

<p class=shortborder></p>

<p>
<a name="5"></a><b>V</B>
</p>

<p>
Hoc verum est, tota te ferri, Cynthia, Roma,<br>
&nbsp;&nbsp;&nbsp;&nbsp;et non ignota vivere nequitia?<br>
haec merui sperare? dabis mihi, perfida, poenas;<br>
&nbsp;&nbsp;&nbsp;&nbsp;et nobis aliquo, Cynthia, ventus erit.<br>
inveniam tamen e multis fallacibus unam,<br>
&nbsp;&nbsp;&nbsp;&nbsp;quae fieri nostro carmine nota velit,<br>
nec mihi tam duris insultet moribus et te<br>
&nbsp;&nbsp;&nbsp;&nbsp;vellicet: heu sero flebis amata diu.<br>
nunc est ira recens, nunc est discedere tempus:<br>
&nbsp;&nbsp;&nbsp;&nbsp;si dolor afuerit, crede, redibit amor.<br>
non ita Carpathiae variant Aquilonibus undae,<br>
&nbsp;&nbsp;&nbsp;&nbsp;nec dubio nubes vertitur atra Noto,<br>
quam facile irati verbo mutantur amantes:<br>
&nbsp;&nbsp;&nbsp;&nbsp;dum licet, iniusto subtrahe colla iugo.<br>
nec tu non aliquid, sed prima nocte, dolebis;<br>
&nbsp;&nbsp;&nbsp;&nbsp;omne in amore malum, si patiare, leve est.<br>
at tu per dominae Iunonis dulcia iura<br>
&nbsp;&nbsp;&nbsp;&nbsp;parce tuis animis, vita, nocere tibi.<br>
non solum taurus ferit uncis cornibus hostem,<br>
&nbsp;&nbsp;&nbsp;&nbsp;verum etiam instanti laesa repugnat ovis.<br>
nec tibi periuro scindam de corpore vestis,<br>
&nbsp;&nbsp;&nbsp;&nbsp;nec mea praeclusas fregerit ira fores,<br>
nec tibi conexos iratus carpere crinis,<br>
&nbsp;&nbsp;&nbsp;&nbsp;nec duris ausim laedere pollicibus:<br>
rusticus haec aliquis tam turpia proelia quaerat,<br>
&nbsp;&nbsp;&nbsp;&nbsp;cuius non hederae circuiere caput.<br>
scribam igitur, quod non umquam tua deleat aetas,<br>
&nbsp;&nbsp;&nbsp;&nbsp;'Cynthia, forma potens; Cynthia, verba levis.'<br>
crede mihi, quamvis contemnas murmura famae,<br>
&nbsp;&nbsp;&nbsp;&nbsp;hic tibi pallori, Cynthia, versus erit.
</p>

<p class=shortborder></p>

<p>
<a name="6"></a><b>VI</B>
</p>

<p>
NON ita complebant Ephyraeae Laidos aedis,<br>
&nbsp;&nbsp;&nbsp;&nbsp;ad cuius iacuit Graecia toea fores;<br>
turba Menandreae fuerat nec Thaidos olim<br>
&nbsp;&nbsp;&nbsp;&nbsp;tanta, in qua populus lusit Erichthonius;<br>
nec quae deletas potuit cormponere Thebas,<br>
&nbsp;&nbsp;&nbsp;&nbsp;Phryne tam multis facta beata viris.<br>
quin etiam falsos fingis tibi saepe propinquos,<br>
&nbsp;&nbsp;&nbsp;&nbsp;oscula nec desunt qui tibi iure ferant.<br>
me iuvenum pictae facies, me nomina laedunt,<br>
&nbsp;&nbsp;&nbsp;&nbsp;me tener in cunis et sine voce puer;<br>
me laedet, si multa tibi dabit oscula mater,<br>
&nbsp;&nbsp;&nbsp;&nbsp;me soror et cum quae dormit amica simul:<br>
omnia me laedent: timidus sum (ignosce timori)<br>
&nbsp;&nbsp;&nbsp;&nbsp;et miser in tunica suspicor esse virum.<br>
his olim, ut fama est, vitiis ad proelia ventum est,<br>
&nbsp;&nbsp;&nbsp;&nbsp;his Troiana vides funera principiis;<br>
aspera Centauros eadem dementia iussit<br>
&nbsp;&nbsp;&nbsp;&nbsp;frangere in adversum pocula Pirithoum.<br>
cur exempla petam Graium? tu criminis auctor<br>
&nbsp;&nbsp;&nbsp;&nbsp;nutritus duro, Romule, lacte lupae:<br>
tu rapere intactas docuisti impune Sabinas:<br>
&nbsp;&nbsp;&nbsp;&nbsp;per te nunc Romae quidlibet audet Amor.<br>
felix Admeti coniunx et lectus Vlixis,<br>
&nbsp;&nbsp;&nbsp;&nbsp;et quaecumque viri femina limen amat!<br>
templa Pudicitiae quid opus statuisse puellis,<br>
&nbsp;&nbsp;&nbsp;&nbsp;si cuivis nuptae quidlibet esse licet?<br>
quae manus obscenas depinxit prima tabellas<br>
&nbsp;&nbsp;&nbsp;&nbsp;et posuit casta turpia visa domo,<br>
illa puellarum ingenuos eorrupit ocellos<br>
&nbsp;&nbsp;&nbsp;&nbsp;nequitiaeque suae noluit esse rudis.<br>
a gemat, in terris, ista qui protulit arte<br>
&nbsp;&nbsp;&nbsp;&nbsp;turpia sub tacita condita laetitia!<br>
non istis olim variabant tecta figuris:<br>
&nbsp;&nbsp;&nbsp;&nbsp;tum paries nullo crimine pictus erat.<br>
sed non immerito! velavit aranea fanum<br>
&nbsp;&nbsp;&nbsp;&nbsp;et mala desertos occupat herba deos.<br>
quos igitur tibi custodes, quae limina ponam,<br>
&nbsp;&nbsp;&nbsp;&nbsp;quae numquam supra pes inimicus eat?<br>
nam nihil invitae tristis custodia prodest:<br>
&nbsp;&nbsp;&nbsp;&nbsp;quam peccare pudet, Cynthia, tuta sat est.<br>
nos uxor numquam, numquam seducet amica:<br>
&nbsp;&nbsp;&nbsp;&nbsp;semper amica mihi, semper et uxor eris.
</p>

<p class=shortborder></p>

<p>
<a name="7"></a><b>VII</B>
</p>

<p>
GAVISA est certe sublatam Cynthia legem,<br>
&nbsp;&nbsp;&nbsp;&nbsp;qua quondam edicta flemus uterque diu,<br>
ni nos divideret: quamvis diducere amantis<br>
&nbsp;&nbsp;&nbsp;&nbsp;non queat invitos Iuppiter ipse duos.<br>
'At magnus Caesar.' sed magnus Caesar in armis:<br>
&nbsp;&nbsp;&nbsp;&nbsp;devictae gentes nil in amore valent.<br>
nam citius paterer caput hoc discedere collo<br>
&nbsp;&nbsp;&nbsp;&nbsp;quam possem nuptae perdere more faces,<br>
aut ego transirem tua limina clausa maritus,<br>
&nbsp;&nbsp;&nbsp;&nbsp;respiciens udis prodita luminibus.<br>
a mea tum qualis caneret tibi tibia somnos,<br>
&nbsp;&nbsp;&nbsp;&nbsp;tibia, funesta tristior illa tuba!<br>
unde mihi Parthis natos praebere triumphis?<br>
&nbsp;&nbsp;&nbsp;&nbsp;nullus de nostro sanguine miles erit.<br>
quod si vera meae comitarent castra puellae,<br>
&nbsp;&nbsp;&nbsp;&nbsp;non mihi sat magnus Castoris iret equus.<br>
hinc etenim tantum meruit mea gloria nomen,<br>
&nbsp;&nbsp;&nbsp;&nbsp;gloria ad hibernos lata Borysthenidas.<br>
tu mihi sola places: placeam tibi, Cynthia, solus:<br>
&nbsp;&nbsp;&nbsp;&nbsp;hic erit et patrio nomine pluris amor.
</p>

<p class=shortborder></p>

<p>
<a name="8"></a><b>VIII</B>
</p>

<p>
ERIPITVR nobis iam pridem cara puella:<br>
&nbsp;&nbsp;&nbsp;&nbsp;et tu me lacrimas fundere, amice, vetas?<br>
nullae sunt inimicitiae nisi amoris acerbae:<br>
&nbsp;&nbsp;&nbsp;&nbsp;ipsum me iugula, lenior hostis ero.<br>
possum ego in alterius positam spectare lacerto?<br>
&nbsp;&nbsp;&nbsp;&nbsp;nec mea dicetur, quae modo dicta mea est?<br>
omnia vertuntur: certe vertuntur amores:<br>
&nbsp;&nbsp;&nbsp;&nbsp;vinceris aut vincis, haec in amore rota est.<br>
magni saepe duces, magni cecidere tyranni,<br>
&nbsp;&nbsp;&nbsp;&nbsp;et Thebae steterant altaque Troia fuit.<br>
munera quanta dedi vel qualia carmina feci!<br>
&nbsp;&nbsp;&nbsp;&nbsp;illa tamen numquam ferrea dixit 'Amo.'<br>
ergo iam multos nimium temerarius annos,<br>
&nbsp;&nbsp;&nbsp;&nbsp;improba, qui tulerim teque tuamque domum?<br>
ecquandone tibi liber sum visus? an usque<br>
&nbsp;&nbsp;&nbsp;&nbsp;in nostrum iacies verba superba caput?<br>
sic igitur prima moriere aetate, Properti?<br>
&nbsp;&nbsp;&nbsp;&nbsp;sed morere; interitu gaudeat illa tuo!<br>
exagitet nostros Manis, sectetur et umbras,<br>
&nbsp;&nbsp;&nbsp;&nbsp;insultetque rogis, calcet et ossa mea!<br>
quid? non Antigonae tumulo Boeotius Haemon<br>
&nbsp;&nbsp;&nbsp;&nbsp;corruit ipse suo saucius ense latus,<br>
et sua cum miserae permiscuit ossa puellae,<br>
&nbsp;&nbsp;&nbsp;&nbsp;qua sine Thebanam noluit ire domum?<br>
sed non effugies: mecum moriaris oportet;<br>
&nbsp;&nbsp;&nbsp;&nbsp;hoc eodem ferro stillet uterque cruor.<br>
quamvis ista mihi mors est inhonesta futura:<br>
&nbsp;&nbsp;&nbsp;&nbsp;mors inhonesta quidem, tu moriere tamen.<br>
ille etiam abrepta desertus coniuge Achilles<br>
&nbsp;&nbsp;&nbsp;&nbsp;cessare in tectis pertulit arma sua.<br>
viderat ille fuga, stratos in litore Achivos,<br>
&nbsp;&nbsp;&nbsp;&nbsp;fervere et Hectorea Dorica castra face;<br>
viderat informem multa Patroclon harena<br>
&nbsp;&nbsp;&nbsp;&nbsp;porrectum et sparsas caede iacere comas,<br>
omnia formosam propter Briseida passus:<br>
&nbsp;&nbsp;&nbsp;&nbsp;tantus in erepto saevit amore dolor.<br>
at postquam sera captiva est reddita poena,<br>
&nbsp;&nbsp;&nbsp;&nbsp;fortem illum Haemoniis Hectora traxit equis.<br>
inferior multo cum sim vel matre vel armis,<br>
&nbsp;&nbsp;&nbsp;&nbsp;mirum, si de me iure triumphat Amor?
</p>

<p class=shortborder></p>

<p>
<a name="9"></a><b>IX</B>
</p>

<p>
ISTE quod est, ego saepe fui: sed fors et in hora<br>
&nbsp;&nbsp;&nbsp;&nbsp;hoc ipso eiecto carior alter erit.<br>
Penelope poterat bis denos salva per annos<br>
&nbsp;&nbsp;&nbsp;&nbsp;vivere, tam multis femina digna procis;<br>
coniugium falsa poterat differre Minerva,<br>
&nbsp;&nbsp;&nbsp;&nbsp;nocturno solvens texta diurna dolo;<br>
visura et quamvis numquam speraret Vlixem,<br>
&nbsp;&nbsp;&nbsp;&nbsp;illum exspectando facta remansit anus.<br>
nec non exanimem amplectens Briseis Achillem<br>
&nbsp;&nbsp;&nbsp;&nbsp;candida vesana verberat ora manu;<br>
et dominum lavit maerens captiva cruentum,<br>
&nbsp;&nbsp;&nbsp;&nbsp;propositum flavis in Simoenta vadis,<br>
foedavitque comas, et tanti corpus Achilli<br>
&nbsp;&nbsp;&nbsp;&nbsp;maximaque in parva sustulit ossa manu;<br>
cum tibi nec Peleus aderat nec caerula mater,<br>
&nbsp;&nbsp;&nbsp;&nbsp;Scyria nec viduo Deidamia toro.<br>
tunc igitur veris gaudebat Graecia nuptis,<br>
&nbsp;&nbsp;&nbsp;&nbsp;tunc etiam felix inter et arma pudor.<br>
at tu non una potuisti nocte vacare,<br>
&nbsp;&nbsp;&nbsp;&nbsp;impia, non unum sola manere diem!<br>
quin etiam multo duxistis pocula risu:<br>
&nbsp;&nbsp;&nbsp;&nbsp;forsitan et de me verba fuere mala.<br>
hic etiam petitur, qui te prius ante reliquit:<br>
&nbsp;&nbsp;&nbsp;&nbsp;di faciant, isto capta fruare viro!<br>
haec mihi vota tuam propter suscepta salutem,<br>
&nbsp;&nbsp;&nbsp;&nbsp;cum capite hoc Stygiae iam poterentur aquae,<br>
 et lectum flentes circum staremus amici?<br>
&nbsp;&nbsp;&nbsp;&nbsp;hic ubi tum, pro di, perfida, quisve fuit?<br>
quid si longinquos retinerer miles ad Indos,<br>
&nbsp;&nbsp;&nbsp;&nbsp;aut mea si staret navis in Oceano?<br>
sed vobis facile est verba et componere fraudes:<br>
&nbsp;&nbsp;&nbsp;&nbsp;hoc unum didicit femina semper opus.<br>
non sic incerto mutantur flamine Syrtes,<br>
&nbsp;&nbsp;&nbsp;&nbsp;nec folia hiberno tam tremefacta Noto,<br>
quam cito feminea non constat foedus in ira,<br>
&nbsp;&nbsp;&nbsp;&nbsp;sive ea causa gravis sive ea causa levis.<br>
nunc, quoniam ista tibi placuit sententia, cedam:<br>
&nbsp;&nbsp;&nbsp;&nbsp;tela, precor, pueri, promite acuta magis,<br>
figite certantes atque hanc mihi solvite vitam!<br>
&nbsp;&nbsp;&nbsp;&nbsp;sanguis erit vobis maxima palma meus.<br>
sidera sunt testes et matutina pruina<br>
&nbsp;&nbsp;&nbsp;&nbsp;et furtim misero ianua aperta mihi,<br>
te nihil in vita nobis acceptius umquam:<br>
&nbsp;&nbsp;&nbsp;&nbsp;nunc quoque erit, quamvis sis inimica, nihil.<br>
nec domina ulla meo ponet vestigia lecto:<br>
&nbsp;&nbsp;&nbsp;&nbsp;solus ero, quoniam non licet esse tuum.<br>
atque utinam, si forte pios eduximus annos,<br>
&nbsp;&nbsp;&nbsp;&nbsp;ille vir in medio fiat amore lapis!<br>
*******<br>
non ob regna magis diris cecidere sub armis<br>
&nbsp;&nbsp;&nbsp;&nbsp;Thebani media non sine matre duces,<br>
quam, mihi si media liceat pugnare puella,<br>
mortem ego non fugiam morte subire tua.
</p>

<p class=shortborder></p>

<p>
<a name="10"></a><b>X</B>
</p>

<p>
SED tempus lustrare aliis Helicona choreis,<br>
&nbsp;&nbsp;&nbsp;&nbsp;et campum Haemonio iam dare tempus equo.<br>
iam libet et fortis memorare ad proelia turmas<br>
&nbsp;&nbsp;&nbsp;&nbsp;et Romana mei dicere castra ducis.<br>
quod si deficiant vires, audacia certe<br>
&nbsp;&nbsp;&nbsp;&nbsp;laus erit: in magnis et voluisse sat est.<br>
aetas prima canat Veneres, extrema tumultus:<br>
&nbsp;&nbsp;&nbsp;&nbsp;bella canam, quando scripta puella mea est.<br>
nunc volo subducto gravior procedere vultu,<br>
&nbsp;&nbsp;&nbsp;&nbsp;nunc aliam citharam me mea Musa docet.<br>
surge, anima, ex humili; iam, carmine, sumite vires;<br>
&nbsp;&nbsp;&nbsp;&nbsp;Pierides, magni nunc erit oris opus.<br>
iam negat Euphrates equitem post terga tueri<br>
&nbsp;&nbsp;&nbsp;&nbsp;Parthorum et Crassos se tenuisse dolet:<br>
India quin, Auguste, tuo dat colla triumpho,<br>
&nbsp;&nbsp;&nbsp;&nbsp;et domus intactae te tremit Arabiae;<br>
et si qua extremis tellus se subtrahit oris,<br>
&nbsp;&nbsp;&nbsp;&nbsp;sentiat illa tuas postmodo capta manus!<br>
haec ego castra sequar; vates tua castra canendo<br>
&nbsp;&nbsp;&nbsp;&nbsp;magnus ero: servent hunc mihi fata diem!<br>
at caput in magnis ubi non est tangere signis,<br>
&nbsp;&nbsp;&nbsp;&nbsp;ponitur hac imos ante corona pedes;<br>
sic nos nunc, inopes laudis conscendere carmen,<br>
&nbsp;&nbsp;&nbsp;&nbsp;pauperibus sacris vilia tura damus.<br>
nondum etiam Ascraeos norunt mea carmina fontis,<br>
&nbsp;&nbsp;&nbsp;&nbsp;sed modo Permessi flumine lavit Amor.
</p>

<p class=shortborder></p>

<p>
<a name="11"></a><b>XI</B>
</p>

<p>
SCRIBANT de te alii vel sis ignota licebit:<br>
&nbsp;&nbsp;&nbsp;&nbsp;laudet, qui sterili semina ponit humo.<br>
omnia, crede mihi, tecum uno munera lecto<br>
&nbsp;&nbsp;&nbsp;&nbsp;auferet extremi funeris atra dies;<br>
et tua transibit contemnens ossa viator,<br>
&nbsp;&nbsp;&nbsp;&nbsp;nec dicet 'Cinis hic docta puella fuit.'
</p>

<p class=shortborder></p>

<p>
<a name="12"></a><b>XII</B>
</p>

<p>
QVICVMQVE ille fuit, puerum qui pinxit Amorem,<br>
&nbsp;&nbsp;&nbsp;&nbsp;nonne putas miras hunc habuisse manus?<br>
is primum vidit sine sensu vivere amantis,<br>
&nbsp;&nbsp;&nbsp;&nbsp;et levibus curis magna perire bona.<br>
idem non frustra ventosas addidit alas,<br>
&nbsp;&nbsp;&nbsp;&nbsp;fecit et humano corde volare deum:<br>
scilicet alterna quoniam iactamur in unda,<br>
&nbsp;&nbsp;&nbsp;&nbsp;nostraque non ullis permanet aura locis.<br>
et merito hamatis manus est armata sagittis,<br>
&nbsp;&nbsp;&nbsp;&nbsp;et pharetra ex umero Cnosia utroque iacet:<br>
ante ferit quoniam, tuti quam cernimus hostem,<br>
&nbsp;&nbsp;&nbsp;&nbsp;nec quisquam ex illo vulnere sanus abit.<br>
in me tela manent, manet et puerilis imago:<br>
&nbsp;&nbsp;&nbsp;&nbsp;sed certe pennas perdidit ille suas;<br>
evolat heu nostro quoniam de pectore nusquam,<br>
&nbsp;&nbsp;&nbsp;&nbsp;assiduusque meo sanguine bella gerit.<br>
quid tibi iucundum est siccis habitare medullis?<br>
&nbsp;&nbsp;&nbsp;&nbsp;si pudor est, alio traice tela una!<br>
intactos isto satius temptare veneno:<br>
&nbsp;&nbsp;&nbsp;&nbsp;non ego, sed tenuis vapulat umbra mea.<br>
quam si perdideris, quis erit qui talia cantet,<br>
&nbsp;&nbsp;&nbsp;&nbsp;(haec mea Musa levis gloria magna tua est),<br>
qui caput et digitos et lumina nigra puellae,<br>
&nbsp;&nbsp;&nbsp;&nbsp;et canat ut soleant molliter ire pedes?
</p>

<p class=shortborder></p>

<p>
<a name="13"></a><b>XIII</B>
</p>

<p>
NON tot Achaemeniis armantur etrusca sagittis<br>
&nbsp;&nbsp;&nbsp;&nbsp;spicula quot nostro pectore fixit Amor.<br>
hic me tam gracilis vetuit contemnere Musas,<br>
&nbsp;&nbsp;&nbsp;&nbsp;iussit et Ascraeum sic habitare nemus,<br>
non ut Pieriae quercus mea verba sequantur,<br>
&nbsp;&nbsp;&nbsp;&nbsp;aut possim Ismaria ducere valle feras,<br>
sed magis ut nostro stupefiat Cynthia versu:<br>
&nbsp;&nbsp;&nbsp;&nbsp;tunc ego sim Inachio notior arte Lino.<br>
non ego sum formae tantum mirator honestae,<br>
&nbsp;&nbsp;&nbsp;&nbsp;nec si qua illustris femina iactat avos:<br>
me iuvet in gremio doctae legisse puellae,<br>
&nbsp;&nbsp;&nbsp;&nbsp;auribus et puris scripta probasse mea.<br>
haec ubi contigerint, populi confusa valeto<br>
&nbsp;&nbsp;&nbsp;&nbsp;fabula: nam domina iudice tutus ero.<br>
quae si forte bonas ad pacem verterit auris,<br>
&nbsp;&nbsp;&nbsp;&nbsp;possum inimicitias tunc ego ferre Iovis.
</p>

<p class=shortborder></p>

<p>
<a name="13b"></a><b>XIIIb</B>
</p>

<p>
QVANDOCVMQVE igitur nostros mors claudet ocellos,<br>
&nbsp;&nbsp;&nbsp;&nbsp;accipe quae serves funeris acta mei.<br>
nec mea tunc longa spatietur imagine pompa<br>
&nbsp;&nbsp;&nbsp;&nbsp;nec tuba sit fati vana querela mei;<br>
nec mihi tunc fulcro sternatur lectus eburno,<br>
&nbsp;&nbsp;&nbsp;&nbsp;nec sit in Attalico mors mea nixa toro.<br>
desit odoriferis ordo mihi lancibus, adsint<br>
&nbsp;&nbsp;&nbsp;&nbsp;plebei parvae funeris exsequiae.<br>
sat mea sat magna est, si tres sint pompa libelli,<br>
&nbsp;&nbsp;&nbsp;&nbsp;quos ego Persephonae maxima dona feram.<br>
tu vero nudum pectus lacerata sequeris,<br>
&nbsp;&nbsp;&nbsp;&nbsp;nec fueris nomen lassa vocare meum,<br>
osculaque in gelidis pones suprema labellis,<br>
&nbsp;&nbsp;&nbsp;&nbsp;cum dabitur Syrio munere plenus onyx.<br>
deinde, ubi suppositus cinerem me fecerit ardor<br>
&nbsp;&nbsp;&nbsp;&nbsp;accipiat Manis parvula testa meos,<br>
et sit in exiguo laurus super addita busto,<br>
&nbsp;&nbsp;&nbsp;&nbsp;quae tegat exstincti funeris umbra locum,<br>
et duo sint versus: QVI NVNC IACET HORRIDA PVLVIS, <br>
&nbsp;&nbsp;&nbsp;&nbsp;VNIVS HIC QVONDAM SERVVS AMORIS ERAT.<br>
nec minus haec nostri notescet fama sepulcri,<br>
&nbsp;&nbsp;&nbsp;&nbsp;quam fuerant Pthii busta cruenta viri.<br>
tu quoque si quando venies ad fata, memento,<br>
&nbsp;&nbsp;&nbsp;&nbsp;hoc iter ad lapides cana veni memores.<br>
interea cave sis nos aspernata sepultos:<br>
&nbsp;&nbsp;&nbsp;&nbsp;non nihil ad verum conscia terra sapit.<br>
atque utinam primis animam me ponere cunis<br>
&nbsp;&nbsp;&nbsp;&nbsp;iussisset quaevis de Tribus una Soror!<br>
nam quo tam dubiae servetur spiritus horae?<br>
&nbsp;&nbsp;&nbsp;&nbsp;Nestoris est visus post tria saecla cinis:<br>
cui si longaevae minuisset fata senectae<br>
&nbsp;&nbsp;&nbsp;&nbsp;Gallicus Iliacis miles in aggeribus,<br>
non ille Antilochi vidisset corpus humari,<br>
&nbsp;&nbsp;&nbsp;&nbsp;diceret aut 'O mors, cur mihi sera venis?'<br>
tu tamen amisso non numquam flebis amico:<br>
&nbsp;&nbsp;&nbsp;&nbsp;fas est praeteritos semper amare viros.<br>
testis, qui niveum quondam percussit Adonem<br>
&nbsp;&nbsp;&nbsp;&nbsp;venantem Idalio vertice durus aper,<br>
illis formosum iacuisse paludibus; illuc<br>
&nbsp;&nbsp;&nbsp;&nbsp;diceris effusa tu, Venus, isse coma.<br>
sed frustra mutos revocabis, Cynthia, Manis:<br>
&nbsp;&nbsp;&nbsp;&nbsp;nam mea qui poterunt ossa minuta loqui?
</p>

<p class=shortborder></p>

<p>
<a name="14"></a><b>XIV</B>
</p>

<p>
NON ita Dardanio gavisus Atrida triumpho est,<br>
&nbsp;&nbsp;&nbsp;&nbsp;cum caderent magnae Laomedontis opes;<br>
nec sic errore exacto laetatus Vlixes,<br>
&nbsp;&nbsp;&nbsp;&nbsp;cum tetigit carae litora Dulichiae;<br>
nec sic Electra, salvum cum aspexit Oresten,<br>
&nbsp;&nbsp;&nbsp;&nbsp;cuius falsa tenens fleverat ossa soror;<br>
nec sic incolumem Minois Thesea vidit,<br>
&nbsp;&nbsp;&nbsp;&nbsp;Daedalimn lino cum duce rexit iter;<br>
quanta ego praeterita collegi gaudia nocte:<br>
&nbsp;&nbsp;&nbsp;&nbsp;immortalis ero, si altera talis erit.<br>
at dum demissis supplex cervicibus ibam,<br>
&nbsp;&nbsp;&nbsp;&nbsp;dicebar sicco vilior esse lacu.<br>
nec mihi iam fastus opponere quaerit iniquos,<br>
&nbsp;&nbsp;&nbsp;&nbsp;nec mihi ploranti lenta sedere potest.<br>
atque utinam non tam sero mihi nota fuisset<br>
&nbsp;&nbsp;&nbsp;&nbsp;condicio! cineri nunc medicina datur.<br>
alltc pedes caecis lucebat semita nobis:<br>
&nbsp;&nbsp;&nbsp;&nbsp;scilicet insano nemo in amore videt.<br>
hoc sensi prodesse magis: contemnite, amantes!<br>
&nbsp;&nbsp;&nbsp;&nbsp;sic hodie veniet, si qua negavit heri.<br>
pulsabant alii frustra dominamque vocabant:<br>
&nbsp;&nbsp;&nbsp;&nbsp;mecum habuit positum lenta puella caput.<br>
haec mihi devictis potior victoria Parthis,<br>
&nbsp;&nbsp;&nbsp;&nbsp;haec spolia, haec reges, haec mihi currus erunt.<br>
magna ego dona tua figam, Cytherea, columna,<br>
&nbsp;&nbsp;&nbsp;&nbsp;taleque sub nostro nomine carmen erit:<br>
HAS PONO ANTE TVAS TIBI, DIVA, PROPERTIVS AEDIS<br>
&nbsp;&nbsp;&nbsp;&nbsp;EXVVIAS, TOTA NOCTE RECEPTVS AMANS.<br>
nunc a te, mea lux, veniet mea litore navis<br>
&nbsp;&nbsp;&nbsp;&nbsp;servato, an mediis sidat onusta vadis.<br>
quod si forte aliqua nobis mutabere culpa,<br>
&nbsp;&nbsp;&nbsp;&nbsp;vestibulum iaceam mortuus ante tuum!
</p>

<p class=shortborder></p>

<p>
<a name="15"></a><b>XV</B>
</p>

<p>
O me felicem! o nox mihi candida! et o tu<br>
&nbsp;&nbsp;&nbsp;&nbsp;lectule deliciis facte beate meis!<br>
quam multa apposita narramus verba lucerna,<br>
&nbsp;&nbsp;&nbsp;&nbsp;quantaque sublato lumine rixa fuit!<br>
nam modo nudatis mecum est luctata papillis,<br>
&nbsp;&nbsp;&nbsp;&nbsp;interdum tunica duxit operta moram.<br>
illa meos somno lapsos patefecit ocellos<br>
&nbsp;&nbsp;&nbsp;&nbsp;ore suo et dixit 'Sicine, lente, iaces?'<br>
quam vario amplexu mutamus bracchia! quantum<br>
&nbsp;&nbsp;&nbsp;&nbsp;oscula sunt labris nostra morata tuis!<br>
non iuvat in caeco Venerem corrumpere motu:<br>
&nbsp;&nbsp;&nbsp;&nbsp;si nescis, oculi sunt in amore duces.<br>
ipse Paris nuda fertur periisse Lacaena,<br>
&nbsp;&nbsp;&nbsp;&nbsp;cum Menelaeo surgeret e thalamo;<br>
nudus et Endymion Phoebi cepisse sororem<br>
&nbsp;&nbsp;&nbsp;&nbsp;dicitur et nudae concubuisse deae.<br>
quod si pertendens animo vestita cubaris,<br>
&nbsp;&nbsp;&nbsp;&nbsp;scissa veste meas experiere manus:<br>
quin etiam, si me ulterius provexerit ira,<br>
&nbsp;&nbsp;&nbsp;&nbsp;ostendes matri bracchia laesa tuae.<br>
necdum inclinatae prohibent te ludere mammae:<br>
&nbsp;&nbsp;&nbsp;&nbsp;viderit haec, si quam iam peperisse pudet.<br>
dum nos fata sinunt, oculos satiemus amore:<br>
&nbsp;&nbsp;&nbsp;&nbsp;nox tibi longa venit, nec reditura dies.<br>
atque utinam haerentis sic nos vincire catena<br>
&nbsp;&nbsp;&nbsp;&nbsp;velles, ut numquam solveret ulla dies!<br>
exemplo iunctae tibi sint in amore columbae,<br>
&nbsp;&nbsp;&nbsp;&nbsp;masculus et totum femina coniugium.<br>
errat, qui finem vesani quaerit amoris:<br>
&nbsp;&nbsp;&nbsp;&nbsp;verus amor nullum novit habere modum.<br>
terra prius falso partu deludet arantis,<br>
&nbsp;&nbsp;&nbsp;&nbsp;et citius nigros Sol agitabit equos,<br>
fluminaque ad caput incipient revocare liquores,<br>
&nbsp;&nbsp;&nbsp;&nbsp;aridus et sicco gurgite piscis erit,<br>
quam possim nostros alio transferre dolores:<br>
&nbsp;&nbsp;&nbsp;&nbsp;huius ero vivus, mortuus huius ero.<br>
quod mihi secum talis concedere noctes<br>
&nbsp;&nbsp;&nbsp;&nbsp;illa velit, vitae longus et annus erit.<br>
si dabit haec multas, fiam immortalis in illis:<br>
&nbsp;&nbsp;&nbsp;&nbsp;nocte una quivis vel deus esse potest.<br>
qualem si cuncti cuperent decurrere vitam<br>
&nbsp;&nbsp;&nbsp;&nbsp;et pressi multo membra iacere mero,<br>
non ferrum crudele neque esset bellica navis,<br>
&nbsp;&nbsp;&nbsp;&nbsp;nec nostra Actiacum verteret ossa mare,<br>
nec totiens propriis circum oppugnata triumphis<br>
&nbsp;&nbsp;&nbsp;&nbsp;lassa foret crinis solere Roma suos.<br>
haec certe merito poterunt laudare minores:<br>
&nbsp;&nbsp;&nbsp;&nbsp;laeserunt nullos pocula nostra deos.<br>
tu modo, dum lucet, fructum ne desere vitae!<br>
&nbsp;&nbsp;&nbsp;&nbsp;omnia si dederis oscula, pauca dabis.<br>
ac veluti folia arentis liquere corollas,<br>
&nbsp;&nbsp;&nbsp;&nbsp;quae passim calathis strata natare vides,<br>
sic nobis, qui nunc magnum spiramus amantes,<br>
&nbsp;&nbsp;&nbsp;&nbsp;forsitan includet crastina fata dies.
</p>

<p class=shortborder></p>

<p>
<a name="16"></a><b>XVI</B>
</p>

<p>
PRAETOR ab Illyricis venit modo, Cynthia, terris,<br>
&nbsp;&nbsp;&nbsp;&nbsp;maxima praeda tibi, maxima cura mihi.<br>
non potuit saxo vitam posuisse Cerauno?<br>
&nbsp;&nbsp;&nbsp;&nbsp;a, Neptune, tibi qualia dona darem!<br>
nunc sine me plena fiunt convivia mensa,<br>
&nbsp;&nbsp;&nbsp;&nbsp;nunc sine me tota ianua nocte patet.<br>
quare, si sapis, oblatas ne desere messis<br>
&nbsp;&nbsp;&nbsp;&nbsp;et stolidum pleno vellere carpe pecus;<br>
deinde, ubi consumpto restabit munere pauper,<br>
&nbsp;&nbsp;&nbsp;&nbsp;dic alias iterum naviget Illyrias!<br>
Cynthia non sequitur fascis nec curat honores,<br>
&nbsp;&nbsp;&nbsp;&nbsp;semper amatorum ponderat una sinus.<br>
at tu nunc nostro, Venus, o succurre dolori,<br>
&nbsp;&nbsp;&nbsp;&nbsp;rumpat ut assiduis membra libidinibus!<br>
ergo muneribus quivis mercatur amorem?<br>
&nbsp;&nbsp;&nbsp;&nbsp;Iuppiter, indigna merce puella perit.<br>
semper in Oceanum mittit me quaerere gemmas,<br>
&nbsp;&nbsp;&nbsp;&nbsp;et iubet ex ipsa tollere dona Tyro.<br>
atque utinam Romae nemo esset dives, et ipse<br>
&nbsp;&nbsp;&nbsp;&nbsp;straminea posset dux habitare casa!<br>
numquam Venales essent ad munus amicae,<br>
&nbsp;&nbsp;&nbsp;&nbsp;atque una fieret cana puella domo;<br>
numquam septenas noctes seiuncta cubares,<br>
&nbsp;&nbsp;&nbsp;&nbsp;candida tam foedo bracchia fusa viro,<br>
non quia peccarim (testor te), sed quia vulgo<br>
&nbsp;&nbsp;&nbsp;&nbsp;formosis levitas semper amica fuit.<br>
barbarus exclusis agitat vestigia lumbis&#139;<br>
&nbsp;&nbsp;&nbsp;&nbsp;et subito felix nunc mea regna tenet!<br>
aspice quid donis Eriphyla invenit amaris,<br>
&nbsp;&nbsp;&nbsp;&nbsp;arserit et quantis nupta Creusa malis.<br>
nullane sedabit nostros iniuria fletus?<br>
&nbsp;&nbsp;&nbsp;&nbsp;an dolor hic vitiis nescit abesse tuis?<br>
tot iam abiere dies, cum me nec cura theatri<br>
&nbsp;&nbsp;&nbsp;&nbsp;nec tetigit Campi, nec mea mensa iuvat.<br>
at pudeat certe, pudeat!&#139;nisi forte, quod aiunt,<br>
&nbsp;&nbsp;&nbsp;&nbsp;turpis amor surdis auribus esse solet.<br>
cerne ducem, modo qui fremitu complevit inani<br>
&nbsp;&nbsp;&nbsp;&nbsp;Actia damnatis aequora militibus:<br>
hunc infamis arnor versis dare terga carinis<br>
&nbsp;&nbsp;&nbsp;&nbsp;iussit et extremo quaerere in orbe fugam.<br>
Caesaris haec virtus et gloria Caesaris haec est:<br>
&nbsp;&nbsp;&nbsp;&nbsp;illa, qua vicit, condidit arma manu.<br>
sed quascumque tibi vestis, quoscumque smaragdos,<br>
&nbsp;&nbsp;&nbsp;&nbsp;quosve dedit flavo lumine chrysolithos,<br>
haec videam rapidas in vanum ferre procellas:<br>
&nbsp;&nbsp;&nbsp;&nbsp;quae tibi terra, velim, quae tibi fiat aqua.<br>
non semper placidus periuros ridet amantis<br>
&nbsp;&nbsp;&nbsp;&nbsp;Iuppiter et surda neglegit aure preces.<br>
vidistis toto sonitus percurrere caelo,<br>
&nbsp;&nbsp;&nbsp;&nbsp;fulminaque aetheria desiluisse domo:<br>
non haec Pleiades faciunt neque aquosus Orion,<br>
&nbsp;&nbsp;&nbsp;&nbsp;nec sic de nihilo fulminis ira cadit;<br>
periuras tunc ille solet punire puellas,<br>
&nbsp;&nbsp;&nbsp;&nbsp;deceptus quoniam flevit et ipse deus.<br>
quare ne tibi sit tanti Sidonia vestis,<br>
&nbsp;&nbsp;&nbsp;&nbsp;ut timeas, quotiens nubilus Auster erit.
</p>

<p class=shortborder></p>

<p>
<a name="17"></a><b>XVII</B>
</p>

<p>
MENTIRI noctem, promissis ducere amantem,<br>
&nbsp;&nbsp;&nbsp;&nbsp;hoc erit infectas sanguine habere manus!<br>
horum ego sum vates, quotiens desertus amaras<br>
&nbsp;&nbsp;&nbsp;&nbsp;explevi noctes, fractus utroque toro.<br>
vel tu Tantalea moveare ad flumina sorte,<br>
&nbsp;&nbsp;&nbsp;&nbsp;ut liquor arenti fallat ab ore sitim;<br>
vel tu Sisyphios licet admirere labores,<br>
&nbsp;&nbsp;&nbsp;&nbsp;difficile ut toto monte volutet onus;<br>
durius in terris nihil est quod vivat amante,<br>
&nbsp;&nbsp;&nbsp;&nbsp;nec, modo si sapias, quod minus esse velis.<br>
quem modo felicem invidia admirante ferebant,<br>
&nbsp;&nbsp;&nbsp;&nbsp;nunc decimo admittor vix ego quoque die.<br>
nunc iacere e duro corpus iuvat, impia, saxo,<br>
&nbsp;&nbsp;&nbsp;&nbsp;sumere et in nostras trita venena manus;<br>
nec licet in triviis sicca requiescere luna,<br>
&nbsp;&nbsp;&nbsp;&nbsp;aut per rimosas mittere verba fores.<br>
quod quamvis ita sit, dominam mutare cavebo:<br>
&nbsp;&nbsp;&nbsp;&nbsp;tum flebit, cum in me senserit esse fidem.
</p>

<p class=shortborder></p>

<p>
<a name="18a"></a><b>XVIIIa</B>
</p>

<p>
ASSIDVAE multis odium peperere querelae:<br>
&nbsp;&nbsp;&nbsp;&nbsp;frangitur in tacito femina saepe viro.<br>
si quid vidisti, semper vidisse negato!<br>
&nbsp;&nbsp;&nbsp;&nbsp;aut si quid doluit forte, dolere nega!
</p>

<p class=shortborder></p>

<p>
<a name="18b"></a><b>XVIIIb</B>
</p>

<p>
quid mea si canis aetas candesceret annis,<br>
&nbsp;&nbsp;&nbsp;&nbsp;et faceret scissas languida ruga genas?<br>
at non Tithoni spernens Aurora senectam<br>
&nbsp;&nbsp;&nbsp;&nbsp;desertum Eoa passa iacere domo est:<br>
illum saepe suis decedens fovit in ulnis<br>
&nbsp;&nbsp;&nbsp;&nbsp;quam prius adiunctos sedula lavit equos;<br>
illum ad vicinos cum amplexa quiesceret Indos,<br>
&nbsp;&nbsp;&nbsp;&nbsp;maturos iterum est questa redire dies;<br>
illa deos currum conscendens dixit iniquos,<br>
&nbsp;&nbsp;&nbsp;&nbsp;invitum et terris praestitit officium.<br>
cui maiora senis Tithoni gaudia vivi,<br>
&nbsp;&nbsp;&nbsp;&nbsp;quam gravis amisso Memnone luctus erat.<br>
cum sene non puduit talem dormire puellam<br>
&nbsp;&nbsp;&nbsp;&nbsp;et canae totiens oscula ferre comae.<br>
at tu etiam iuvenem odisti me, perfida, cum sis<br>
&nbsp;&nbsp;&nbsp;&nbsp;ipsa anus haud longa curva futura die.<br>
quin ego deminuo curam, quod saepe Cupido<br>
&nbsp;&nbsp;&nbsp;&nbsp;huic malus esse solet, cui bonus ante fuit.
</p>

<p class=shortborder></p>

<p>
<a name="18c"></a><b>XVIIIc</B>
</p>

<p>
NUNC etiam infectos demens imitare Britannos,<br>
&nbsp;&nbsp;&nbsp;&nbsp;ludis et externo tincta nitore caput?<br>
ut natura dedit, sic omnis recta figura est:<br>
&nbsp;&nbsp;&nbsp;&nbsp;turpis Romano Belgicus ore color.<br>
illi sub terris fiant mala multa puellae,<br>
&nbsp;&nbsp;&nbsp;&nbsp;quae mentita suas vertit inepta comas!<br>
deme: mihi certe poteris formosa videri,<br>
&nbsp;&nbsp;&nbsp;&nbsp;mi formosa sat es, si modo saepe venis.<br>
an si caeruleo quaedam sua tempora fuco<br>
&nbsp;&nbsp;&nbsp;&nbsp;tinxerit, idcirco caerula forma bona est?<br>
cum tibi nec frater nec sit tibi filius ullus,<br>
&nbsp;&nbsp;&nbsp;&nbsp;frater ego et tibi sim filius unus ego.<br>
ipse tuus semper tibi sit custodia lectus,<br>
&nbsp;&nbsp;&nbsp;&nbsp;nec nimis ornata fronte sedere velis.<br>
credam ego narranti, noli committere, famae:<br>
&nbsp;&nbsp;&nbsp;&nbsp;et terram mmor transilit et maria.
</p>

<p class=shortborder></p>

<p>
<a name="19"></a><b>XIX</B>
</p>

<p>
ETSI me invito discedis, Cynthia, Roma,<br>
&nbsp;&nbsp;&nbsp;&nbsp;laetor quod sine me devia rura coles.<br>
nullus erit castis iuvenis corruptor in agris,<br>
&nbsp;&nbsp;&nbsp;&nbsp;qui te blanditiis non sinat esse probam;<br>
nulla neque ante tuas orietur rixa fenestras,<br>
&nbsp;&nbsp;&nbsp;&nbsp;nec tibi clamatae somnus amarus erit.<br>
sola eris et solos spectabis, Cynthia, montis<br>
&nbsp;&nbsp;&nbsp;&nbsp;et pecus et finis pauperis agricolae.<br>
illic te nulli poterunt corrumpere ludi,<br>
&nbsp;&nbsp;&nbsp;&nbsp;fanaque peccatis plurima causa tuis.<br>
illic assidue tauros spectabis arantis,<br>
&nbsp;&nbsp;&nbsp;&nbsp;et vitem docta ponere falce comas;<br>
atque ibi rara feres inculto tura sacello,<br>
&nbsp;&nbsp;&nbsp;&nbsp;haedus ubi agrestis corruet ante focos;<br>
protinus et nuda choreas imitabere sura;<br>
&nbsp;&nbsp;&nbsp;&nbsp;omnia ab externo sint modo tuta viro.<br>
ipse ego venabor: iam nunc me sacra Dianae<br>
&nbsp;&nbsp;&nbsp;&nbsp;suscipere et Veneris ponere vota iuvat.<br>
incipiam captare feras et reddere pinu<br>
&nbsp;&nbsp;&nbsp;&nbsp;cornua et audaces ipse monere canis;<br>
non tamen ut vastos ausim temptare leones<br>
&nbsp;&nbsp;&nbsp;&nbsp;aut celer agrestis comminus ire sues.<br>
haec igitur mihi sit lepores audacia mollis<br>
&nbsp;&nbsp;&nbsp;&nbsp;excipere et structo figere avem calamo,<br>
qua formosa suo Clitumnus flumina luco<br>
&nbsp;&nbsp;&nbsp;&nbsp;integit, et niveos abluit unda boves.<br>
tu quotiens aliquid conabere, vita, memento<br>
&nbsp;&nbsp;&nbsp;&nbsp;venturum paucis me tibi Luciferis.<br>
hic me nec solae poterunt avertere silvae,<br>
&nbsp;&nbsp;&nbsp;&nbsp;nec vaga muscosis flumina fusa iugis,<br>
quin ego in assidua mutem tua nomina lingua:<br>
&nbsp;&nbsp;&nbsp;&nbsp;absenti nemo non nocuisse velit.
</p>

<p class=shortborder></p>

<p>
<a name="20"></a><b>XX</B>
</p>

<p>
QVID fles abducta gravius Briseide? quid fles<br>
&nbsp;&nbsp;&nbsp;&nbsp;anxia captiva tristius Andromacha?<br>
quidve mea de fraude deos, insana, fatigas?<br>
&nbsp;&nbsp;&nbsp;&nbsp;quid quereris nostram sic cecidisse fidem?<br>
non tam nocturna volucris funesta querela<br>
&nbsp;&nbsp;&nbsp;&nbsp;Attica Cecropiis obstrepit in foliis,<br>
nec tantum Niobe, bis sex ad busta superba,<br>
&nbsp;&nbsp;&nbsp;&nbsp;sollicito lacrimans defluit a Sipylo.<br>
me licet aeratis astringant bracchia nodis,<br>
&nbsp;&nbsp;&nbsp;&nbsp;sint tua vel Danaes condita membra domo,<br>
in te ego et aeratas rumpam, mea vita, catenas,<br>
&nbsp;&nbsp;&nbsp;&nbsp;ferratam Danaes transiliamque domum.<br>
de te quodcumque, ad surdas mihi dicitur auris:<br>
&nbsp;&nbsp;&nbsp;&nbsp;tu modo ne dubita de gravitate mea.<br>
ossa tibi iuro per matris et ossa parentis<br>
&nbsp;&nbsp;&nbsp;&nbsp;(si fallo, cinis heu sit mihi uterque gravis!)<br>
me tibi ad extremas mansurum, vita, tenebras:<br>
&nbsp;&nbsp;&nbsp;&nbsp;ambos una fides auferet, una dies.<br>
quod si nec nomen nec me tua forma teneret,<br>
&nbsp;&nbsp;&nbsp;&nbsp;posset servitium mite tenere tuum.<br>
septima iam plenae deducitur orbita lunae,<br>
&nbsp;&nbsp;&nbsp;&nbsp;cum de me et de te compita nulla tacent:<br>
interea nobis non numquam ianua mollis,<br>
&nbsp;&nbsp;&nbsp;&nbsp;non numquam lecti copia facta tui.<br>
nec mihi muneribus nox ulla est empta beatis:<br>
&nbsp;&nbsp;&nbsp;&nbsp;quidquid eram, hoc animi gratia magna tui.<br>
cum te tam multi peterent, tu me una petisti:<br>
&nbsp;&nbsp;&nbsp;&nbsp;possum ego naturae non meminisse tuae?<br>
tum me vel tragicae vexetis Erinyes, et me<br>
&nbsp;&nbsp;&nbsp;&nbsp;inferno damnes, Aeace, iudicio,<br>
atque inter Tityi volucris mea poena vagetur,<br>
&nbsp;&nbsp;&nbsp;&nbsp;tumque ego Sisyphio saxa labore geram!<br>
nec tu supplicibus me sis venerata tabellis:<br>
&nbsp;&nbsp;&nbsp;&nbsp;ultima talis erit quae mea prima fides.<br>
hoc mihi perpetuo ius est, quod solus amator<br>
&nbsp;&nbsp;&nbsp;&nbsp;nec cito desisto nec temere incipio.
</p>

<p class=shortborder></p>

<p>
<a name="21"></a><b>XXI</B>
</p>

<p>
A QVANTVM de me Panthi tibi pagina finxit,<br>
&nbsp;&nbsp;&nbsp;&nbsp;tantum illi Pantho ne sit amica Venus!<br>
sed tibi iam videor Dodona verior augur.<br>
&nbsp;&nbsp;&nbsp;&nbsp;uxorem ille tuus pulcher amator habet!<br>
tot noctes periere: nihil pudet? aspice, cantat<br>
&nbsp;&nbsp;&nbsp;&nbsp;liber: tu nimium credula, sola iaces.<br>
et nunc inter eos tu sermo es, te ille superbus<br>
&nbsp;&nbsp;&nbsp;&nbsp;dicit se invito saepe fuisse domi.<br>
dispeream, si quicquam aliud quam gloria de te<br>
&nbsp;&nbsp;&nbsp;&nbsp;quaeritur: has laudes ille maritus habet.<br>
Colchida sic hospes quondam decepit Iason:<br>
&nbsp;&nbsp;&nbsp;&nbsp;eiecta est (tenuit namque Creusa) domo.<br>
sic a Dulichio iuvene est elusa Calypso:<br>
&nbsp;&nbsp;&nbsp;&nbsp;vidit amatorem pandere vela suum.<br>
a nimium faciles aurem praebere puellae,<br>
&nbsp;&nbsp;&nbsp;&nbsp;discite desertae non temere esse bonae!<br>
huic quoque, qui restat, iam pridem quaeritur alter<br>
&nbsp;&nbsp;&nbsp;&nbsp;experta in primo, stulta, cavere potes.<br>
nos quocumque loco, nos omni tempore tecum<br>
&nbsp;&nbsp;&nbsp;&nbsp;sive aegra pariter sive valellte sumus.
</p>

<p class=shortborder></p>

<p>
<a name="22a"></a><b>XXIIa</B>
</p>

<p>
Scis here mi multas pariter placuisse puellas;<br>
&nbsp;&nbsp;&nbsp;&nbsp;scis mihi, Demophoon, multa venire mala.<br>
nulla meis frustra lustrantur compita plantis;<br>
&nbsp;&nbsp;&nbsp;&nbsp;o nimis exitio nata theatra meo,<br>
sive aliquis molli diducit candida gestu<br>
&nbsp;&nbsp;&nbsp;&nbsp;bracchia, seu varios incinit ore modos!<br>
interea nostri quaerunt sibi vulnus ocelli,<br>
&nbsp;&nbsp;&nbsp;&nbsp;candida non tecto pectore si qua sedet,<br>
sive vagi crines puris in frontibus errant,<br>
&nbsp;&nbsp;&nbsp;&nbsp;Indica quos medio vertice gemma tenet.<br>
quae si forte aliquid vultu mihi dura negarat,<br>
&nbsp;&nbsp;&nbsp;&nbsp;frigida de tota fronte cadebat aqua.<br>
quaeris, Demophoon, cur sim tam mollis in omnis?<br>
&nbsp;&nbsp;&nbsp;&nbsp;quod quaeris, 'quare' non habet ullus amor.<br>
cur aliquis sacris laniat sua bracchia cultris<br>
&nbsp;&nbsp;&nbsp;&nbsp;et Phrygis insanos caeditur ad numeros?<br>
uni cuique dedit vitium natura creato:<br>
&nbsp;&nbsp;&nbsp;&nbsp;mi fortuna aliquid semper amare dedit.<br>
me licet et Thamyrae cantoris fata sequantur,<br>
&nbsp;&nbsp;&nbsp;&nbsp;numquam ad formosas, invide, caecus ero.<br>
sed tibi si exilis videor tenuatus in artus,<br>
&nbsp;&nbsp;&nbsp;&nbsp;falleris: haud umquam est culta labore Venus.<br>
percontere licet: saepe est experta puella<br>
&nbsp;&nbsp;&nbsp;&nbsp;officium tota nocte valere meum.<br>
Iuppiter Alcmenae geminas requieverat Arctos,<br>
&nbsp;&nbsp;&nbsp;&nbsp;et caelum noctu bis sine rege fuit;<br>
nec tamen idcirco languens ad fulmina venit:<br>
&nbsp;&nbsp;&nbsp;&nbsp;nullus amor vires eripit ipse suas.<br>
quid? cum e complexu Briseidos iret Achilles,<br>
&nbsp;&nbsp;&nbsp;&nbsp;num fugere minus Thessala tela Phryges?<br>
quid? ferus Andromachae lecto cum surgeret Hector?<br>
&nbsp;&nbsp;&nbsp;&nbsp;bella Mycenaeae non timuere rates?<br>
ille vel hic classis poterant vel perdere muros:<br>
&nbsp;&nbsp;&nbsp;&nbsp;hic ego Pelides, hic ferus Hector ego.<br>
aspice uti caelo modo sol modo luna ministret:<br>
&nbsp;&nbsp;&nbsp;&nbsp;sic etiam nobis una puella parum est.<br>
altera me cupidis teneat foveatque lacertis,<br>
&nbsp;&nbsp;&nbsp;&nbsp;altera si quando non sinit esse locum;<br>
aut si forte irata meo sit facta ministro,<br>
&nbsp;&nbsp;&nbsp;&nbsp;ut sciat esse aliam, quae velit esse mea!<br>
nam melius duo defendunt retinacula navim,<br>
&nbsp;&nbsp;&nbsp;&nbsp;tutius et geminos anxia mater alit.
</p>

<p class=shortborder></p>

<p>
<a name="22b"></a><b>XXIIb</B>
</p>

<p>
AVT si es dura, nega: sin es non dura, venito!<br>
&nbsp;&nbsp;&nbsp;&nbsp;quid iuvat haec nullo ponere verba loco?<br>
hic unus dolor est ex omnibus acer amanti,<br>
&nbsp;&nbsp;&nbsp;&nbsp;speranti subito si qua venire negat.<br>
quanta illum toto versant suspiria lecto,<br>
&nbsp;&nbsp;&nbsp;&nbsp;cum recipi, quae non venerit, ipsa vetat?<br>
et rursus puerum quaerendo audita fatigat,<br>
&nbsp;&nbsp;&nbsp;&nbsp;quem, quae scire timet, quaerere fata iubet.
</p>

<p class=shortborder></p>

<p>
<a name="23"></a><b>XXIII</B>
</p>

<p>
CVI fugienda fuit indocti semita vulgi,<br>
&nbsp;&nbsp;&nbsp;&nbsp;ipsa petita lacu nunc mihi dulcis aqua est.<br>
ingenuus quisquam alterius dat munera servo,<br>
&nbsp;&nbsp;&nbsp;&nbsp;ut promissa suae verba ferat dominae?<br>
et quaerit totiens 'Quaenam nunc porticus illam<br>
&nbsp;&nbsp;&nbsp;&nbsp;integit?' et 'Campo quomovet illa pedes?'<br>
deinde, ubi pertuleris, quos dicit fama labores<br>
&nbsp;&nbsp;&nbsp;&nbsp;Herculis, ut scribat 'Muneris ecquid habes?'<br>
cernere uti possis vultum custodis amari,<br>
&nbsp;&nbsp;&nbsp;&nbsp;captus et immunda saepe latere casa?<br>
quam care semel in toto nox vertitur anno!<br>
&nbsp;&nbsp;&nbsp;&nbsp;a pereant, si quos ianua clausa iuvat!<br>
contra, reiecto quae libera vadit amictu,<br>
&nbsp;&nbsp;&nbsp;&nbsp;custodum et nullo saepta timore, placet?<br>
cui saepe immundo Sacra conteritur Via socco,<br>
&nbsp;&nbsp;&nbsp;&nbsp;nec sinit esse moram, si quis adire velit;<br>
differet haec numquam, nec poscet garrula, quod<br>
&nbsp;&nbsp;&nbsp;&nbsp;astrictus ploret saepe dedisse pater,<br>
nec dicet ' Timeo, propera iam surgere, quaeso:<br>
&nbsp;&nbsp;&nbsp;&nbsp;infelix, hodie vir mihi rure venit.'<br>
et quas Euphrates et quas mihi misit Orontes,<br>
&nbsp;&nbsp;&nbsp;&nbsp;me iuerint: nolim furta pudica tori;<br>
libertas quoniam nulli iam restat amanti:<br>
&nbsp;&nbsp;&nbsp;&nbsp;nullus liber erit, si quis amare volet.
</p>

<p class=shortborder></p>

<p>
<a name="24a"></a><b>XXIVa</B>
</p>

<p>
'TV loqueris, cum sis iam noto fabula libro<br>
&nbsp;&nbsp;&nbsp;&nbsp;et tua sit toto Cynthia lecta foro?'<br>
cui non his verbis aspergat tempora sudor?<br>
&nbsp;&nbsp;&nbsp;&nbsp;aut pudor ingenuus, aut reticendus amor<br>
quod si tam facilis spiraret Cynthia nobis,<br>
&nbsp;&nbsp;&nbsp;&nbsp;non ego nequitiae dicerer esse caput,<br>
nec sic per totam infamis traducerer urbem,<br>
&nbsp;&nbsp;&nbsp;&nbsp;urerer et quamvis, nomine verba darem.<br>
quare ne tibi sit mirum me quaerere vilis:<br>
&nbsp;&nbsp;&nbsp;&nbsp;parcius infamant: num tibi causa levis?<br>
*******<br>
et modo pavonis caudae flabella superbae<br>
&nbsp;&nbsp;&nbsp;&nbsp;et manibus dura frigus habere pila,<br>
et cupit iratum talos me poscere eburnos,<br>
&nbsp;&nbsp;&nbsp;&nbsp;quaeque nitent Sacra vilia dona Via.<br>
a peream, si me ista movent dispendia, sed me<br>
&nbsp;&nbsp;&nbsp;&nbsp;fallaci dominae iam pudet esse iocum!
</p>

<p class=shortborder></p>

<p>
<a name="24b"></a><b>XXIVb</B>
</p>

<p>
HOC erat in primis quod me gaudere iubebas?<br>
&nbsp;&nbsp;&nbsp;&nbsp;tam te formosam non pudet esse levem?<br>
una aut altera nox nondum est in amore peracta,<br>
&nbsp;&nbsp;&nbsp;&nbsp;et dicor lecto iam gravis esse tuo.<br>
me modo laudabas et carmina nostra legebas:<br>
&nbsp;&nbsp;&nbsp;&nbsp;ille tuus pennas tam cito vertit amor?<br>
contendat mecum ingenio, contendat et arte,<br>
&nbsp;&nbsp;&nbsp;&nbsp;in primis una discat amare domo:<br>
si libitum tibi erit, Lernaeas pugnet ad hydras<br>
&nbsp;&nbsp;&nbsp;&nbsp;et tibi ab Hesperio mala dracone ferat,<br>
taetra venena libens et naufragus ebibat undas,<br>
&nbsp;&nbsp;&nbsp;&nbsp;et numquam pro te deneget esse miser:<br>
(quos utinam in nobis, vita, experiare labores!)<br>
&nbsp;&nbsp;&nbsp;&nbsp;iam tibi de timidis iste protervus erit,<br>
qui nunc se in tumidum iactando venit honorem:<br>
&nbsp;&nbsp;&nbsp;&nbsp;discidium vobis proximus annus erit.<br>
at me non aetas mutabit tota Sibyllae,<br>
&nbsp;&nbsp;&nbsp;&nbsp;non labor Alcidae, non niger ille dies.<br>
tu mea compones et dices 'Ossa, Properti,<br>
&nbsp;&nbsp;&nbsp;&nbsp;haec tua sunt? eheu tu mihi certus eras,<br>
certus eras eheu, quamvis nec sanguine avito<br>
&nbsp;&nbsp;&nbsp;&nbsp;nobilis et quamvis non ita dives eras.'<br>
nil ego non patiar, numquam me iniuria mutat:<br>
&nbsp;&nbsp;&nbsp;&nbsp;ferre ego formosam nullum onus esse puto.<br>
credo ego non paucos ista periisse figura,<br>
&nbsp;&nbsp;&nbsp;&nbsp;credo ego sed multos non habuisse fidem.<br>
parvo dilexit spatio Minoida Theseus,<br>
&nbsp;&nbsp;&nbsp;&nbsp;Phyllida Demophoon, hospes uterque malus.<br>
iam tibi Iasonia nota est Medea carina<br>
&nbsp;&nbsp;&nbsp;&nbsp;et modo servato sola relicta viro.<br>
dura est quae multis simulatum fingit amorem,<br>
&nbsp;&nbsp;&nbsp;&nbsp;et se plus uni si qua parare potest.<br>
noli nobilibus, noli conferre beatis:<br>
&nbsp;&nbsp;&nbsp;&nbsp;vix venit, extremo qui legat ossa die.<br>
hi tibi nos erimus: sed tu potius precor ut me<br>
&nbsp;&nbsp;&nbsp;&nbsp;demissis plangas pectora nuda comis.
</p>

<p class=shortborder></p>

<p>
<a name="25"></a><b>XXV</B>
</p>

<p>
VNICA nata meo pulcherrima cura dolori,<br>
&nbsp;&nbsp;&nbsp;&nbsp;excludit quoniam sors mea 'saepe veni,'<br>
ista meis fiet notissima forma libellis,<br>
&nbsp;&nbsp;&nbsp;&nbsp;Calve, tua venia, pace, Catulle, tua.<br>
miles depositis annosus secubat armis,<br>
&nbsp;&nbsp;&nbsp;&nbsp;grandaevique negant ducere aratra boves,<br>
putris et in vacua requiescit navis harena,<br>
&nbsp;&nbsp;&nbsp;&nbsp;et vetus in templo bellica parma vacat:<br>
at me ab amore tuo deducet nulla senectus,<br>
&nbsp;&nbsp;&nbsp;&nbsp;sive ego Tithonus sive ego Nestor ero.<br>
nonne fuit satius duro servire tyranno<br>
&nbsp;&nbsp;&nbsp;&nbsp;et gemere in tauro, saeve Perille, tuo?<br>
Gorgonis et satius fuit obdurescere vultu,<br>
&nbsp;&nbsp;&nbsp;&nbsp;Caucasias etiam si pateremur avis.<br>
sed tamen obsistam. teritur robigine mucro<br>
&nbsp;&nbsp;&nbsp;&nbsp;ferreus et parvo saepe liquore silex:<br>
at nullo dominae teritur sub crimine amor, qui<br>
&nbsp;&nbsp;&nbsp;&nbsp;restat et immerita sustinet aure minas.<br>
ultro contemptus rogat, et peccasse fatetur<br>
&nbsp;&nbsp;&nbsp;&nbsp;laesus, et invitis ipse redit pedibus.<br>
tu quoque, qui pleno fastus assumis amore,<br>
&nbsp;&nbsp;&nbsp;&nbsp;credule, nulla diu femina pondus habet.<br>
an quisquam in mediis persolvit vota procellis.<br>
&nbsp;&nbsp;&nbsp;&nbsp;cum saepe in portu fracta carina natet?<br>
aut prius infecto deposcit praemia cursu,<br>
&nbsp;&nbsp;&nbsp;&nbsp;septima quam metam triverit arte rota?<br>
mendaces ludunt flatus in amore secundi:<br>
&nbsp;&nbsp;&nbsp;&nbsp;si qua venit sero, magna ruina venit.<br>
tu tamen interea, quamvis te diligat illa,<br>
&nbsp;&nbsp;&nbsp;&nbsp;in tacito cohibe gaudia clausa sinu.<br>
namque in armore suo semper sua maxima cuique<br>
&nbsp;&nbsp;&nbsp;&nbsp;nescio quo pacto verba nocere solent.<br>
quamvis te persaepe vocet, semel ire memento:<br>
&nbsp;&nbsp;&nbsp;&nbsp;invidiam quod habet, non solet esse diu.<br>
at si saecla forent antiquis grata puellis,<br>
&nbsp;&nbsp;&nbsp;&nbsp;essem ego quod nunc tu: tempore vincor ego.<br>
non tamen ista meos mutabunt saecula mores:<br>
&nbsp;&nbsp;&nbsp;&nbsp;unus quisque sua noverit ire via.<br>
at, vos qui officia in multos revocatis amores,<br>
&nbsp;&nbsp;&nbsp;&nbsp;quantus sic cruciat lumina vestra dolor!<br>
vidistis pleno teneram candore puellam,<br>
&nbsp;&nbsp;&nbsp;&nbsp; vidistis fuscam, ducit uterque color;<br>
vidistis quandam Argiva prodire figura,<br>
&nbsp;&nbsp;&nbsp;&nbsp;vidistis nostras, utraque forma rapit;<br>
illaque plebeio vel sit sandycis amictu:<br>
&nbsp;&nbsp;&nbsp;&nbsp;haec atque illa mali vulneris una via est.<br>
cum satis una tuis insomnia portet ocellis,<br>
&nbsp;&nbsp;&nbsp;&nbsp;una sat est cuivis femina multa mala.
</p>

<p class=shortborder></p>

<p>
<a name="26a"></a><b>XXVIa</B>
</p>

<p>
VIDI te in somnis fracta, mea vita, carina<br>
&nbsp;&nbsp;&nbsp;&nbsp;Ionio lassas ducere rore manus,<br>
et quaecumque in me fueras mentita fateri,<br>
&nbsp;&nbsp;&nbsp;&nbsp;nec iam umore gravis tollere posse comas,<br>
qualem purpureis agitatam fluctibus Hellen,<br>
&nbsp;&nbsp;&nbsp;&nbsp;aurea quam molli tergore vexit ovis.<br>
quam timui, ne forte tuum mare nomen haberet,<br>
&nbsp;&nbsp;&nbsp;&nbsp;atque tua labens navita fleret aqua!<br>
quae tum ego Neptuno, quae tum cum Castore fratri,<br>
&nbsp;&nbsp;&nbsp;&nbsp;quaeque tibi excepi, iam dea, Leucothoe!<br>
at tu vix primas extollens gurgite palmas<br>
&nbsp;&nbsp;&nbsp;&nbsp;saepe meum nomen iam peritura vocas.<br>
quod si forte tuos vidisset Glaucus ocellos,<br>
&nbsp;&nbsp;&nbsp;&nbsp;esses Ionii facta puella maris,<br>
et tibi ob invidiam Nereides increpitarent,<br>
&nbsp;&nbsp;&nbsp;&nbsp;candida Nesaee, caerula Cymothoe.<br>
sed tibi subsidio delphinum currere vidi,<br>
&nbsp;&nbsp;&nbsp;&nbsp;qui, puto, Arioniam vexerat ante lyram.<br>
iamque ego conabar summo me mittere saxo,<br>
&nbsp;&nbsp;&nbsp;&nbsp;cum mihi discussit talia visa metus.
</p>

<p class=shortborder></p>

<p>
<a name="26b"></a><b> XXVIb</B>
</p>

<p>
NUNC admirentur quod tam mihi pulchra puella<br>
&nbsp;&nbsp;&nbsp;&nbsp;serviat et tota dicar in urbe potens!<br>
non, si Cambysae redeant et flumina Croesi,<br>
&nbsp;&nbsp;&nbsp;&nbsp;dicat ' De nostro surge, poeta, toro.'<br>
nam mea cum recitat, dicit se odisse beatos:<br>
&nbsp;&nbsp;&nbsp;&nbsp;carmina tam sancte nulla puella colit.<br>
multum in amore fides, multum constantia prodest:<br>
&nbsp;&nbsp;&nbsp;&nbsp;qui dare multa potest, multa et amare potest<br>
&nbsp;&nbsp;&nbsp;&nbsp; *******<br>
seu mare per longum mea cogitet ire puella,<br>
&nbsp;&nbsp;&nbsp;&nbsp;hanc sequar et fidos una aget aura duos.<br>
unum litus erit sopitis unaque tecto<br>
&nbsp;&nbsp;&nbsp;&nbsp;arbor, et ex una saepe bibemus aqua;<br>
et tabula una duos poterit componere amantis,<br>
&nbsp;&nbsp;&nbsp;&nbsp;prora cubile mihi seu mihi puppis erit.<br>
omnia perpetiar: saevus licet urgeat Eurus ;<br>
&nbsp;&nbsp;&nbsp;&nbsp;velaque in incertum frigidus Auster agat;<br>
quicumque et venti miserum vexastis Vlixem<br>
&nbsp;&nbsp;&nbsp;&nbsp;et Danaum Euboico litore mille ratis;<br>
et qui movistis duo litora, cum ratis Argo<br>
&nbsp;&nbsp;&nbsp;&nbsp;dux erat ignoto missa columba mari.<br>
illa meis tantum non umquam desit ocellis,<br>
&nbsp;&nbsp;&nbsp;&nbsp;incendat navem Iuppiter ipse licet.<br>
certe isdem nudi pariter iactabimur oris.<br>
&nbsp;&nbsp;&nbsp;&nbsp;me licet unda ferat, te modo terra tegat.<br>
sed non Neptunus tanto crudelis amori,<br>
&nbsp;&nbsp;&nbsp;&nbsp;Neptunus fratri par in amore Iovi:<br>
testis Amymone, latices dum ferret, in arvis<br>
&nbsp;&nbsp;&nbsp;&nbsp;compressa, et Lernae pulsa tridente palus.<br>
iam deus amplexu votum persolvit, at illi<br>
&nbsp;&nbsp;&nbsp;&nbsp;aurea divinas urna profudit aquas.<br>
crudelem et Borean rapta Orithyia negavit:<br>
&nbsp;&nbsp;&nbsp;&nbsp;hic deus et terras et maria alta domat<br>
crede mihi, nobis mitescet Scylla, nec umquam<br>
&nbsp;&nbsp;&nbsp;&nbsp;alternante vacans vasta Charybdis aqua;<br>
ipsaque sidera erunt nullis obscura tenebris,<br>
&nbsp;&nbsp;&nbsp;&nbsp;purus et Orion, purus et Haedus erit.<br>
quod mihi si ponenda tuo sit corpore vita,<br>
&nbsp;&nbsp;&nbsp;&nbsp;exitus hic nobis non inhonestus erit.
</p>

<p class=shortborder></p>

<p>
<a name="27"></a><b>XXVII</B>
</p>

<p>
AT VOS incertam, mortales, funeris horam<br>
&nbsp;&nbsp;&nbsp;&nbsp;quaeritis, et qua sit mors aditura via;<br>
quaeritis et caelo Phoenicum inventa sereno,<br>
&nbsp;&nbsp;&nbsp;&nbsp;quae sit stella homini commoda quaeque mala!<br>
seu pedibus Parthos sequimur seu classe Britannos,<br>
&nbsp;&nbsp;&nbsp;&nbsp;et maris et terrae caeca pericla viae;<br>
rursus et obiectum flemus caput esse tumultu<br>
&nbsp;&nbsp;&nbsp;&nbsp;cum Mavors dubias miscet utrimque manus;<br>
&nbsp;&nbsp;&nbsp;&nbsp;*******<br>
praeterea domibus flammam domibusque ruinas,<br>
&nbsp;&nbsp;&nbsp;&nbsp;neu subeant labris pocula nigra tuis.<br>
solus amans novit, quando periturus et a qua<br>
&nbsp;&nbsp;&nbsp;&nbsp;morte, neque hic Boreae flabra neque arma timet.<br>
iam licet et Stygia sedeat sub harundine remex,<br>
&nbsp;&nbsp;&nbsp;&nbsp;cernat et infernae tristia vela ratis:<br>
si modo clamantis revocaverit aura puellae,<br>
&nbsp;&nbsp;&nbsp;&nbsp;concessum nulla lege redibit iter.
</p>

<p class=shortborder></p>

<p>
<a name="28a"></a><b>XXVIIIa</B>
</p>

<p>
IVPPITER, affectae tandem miserere puellae:<br>
&nbsp;&nbsp;&nbsp;&nbsp;tam formosa tuum mortua crimen erit.<br>
hoc tibi vel poterit coniunx ignoscere Iuno:<br>
&nbsp;&nbsp;&nbsp;&nbsp;frangitur et Iuno, si qua puella perit.<br>
venit enim tempus, quo torridus aestuat aer,<br>
&nbsp;&nbsp;&nbsp;&nbsp;incipit et sicco fervere terra Cane.<br>
sed non tam ardoris culpa est neque crimina caeli<br>
&nbsp;&nbsp;&nbsp;&nbsp;quam totiens sanctos non habuisse deos.<br>
hoc perdit miseras, hoc perdidit ante puellas:<br>
&nbsp;&nbsp;&nbsp;&nbsp;quidquid iurarunt, ventus et unda rapit.<br>
num sibi collatam doluit Venus? illa peraeque<br>
&nbsp;&nbsp;&nbsp;&nbsp;prae se formosis invidiosa dea est.<br>
an contempta tibi Iunonis templa Pelasgae?<br>
&nbsp;&nbsp;&nbsp;&nbsp;Palladis aut oculos ausa negare bonos?<br>
semper, formosae, non nostis parcere verbis.<br>
&nbsp;&nbsp;&nbsp;&nbsp;hoc tibi lingua nocens, hoc tibi forma dedit.<br>
sed tibi vexatae per multa pericula vitae<br>
&nbsp;&nbsp;&nbsp;&nbsp;extremo venit mollior hora die.<br>
Io versa caput primos mugiverat annos:<br>
&nbsp;&nbsp;&nbsp;&nbsp;nunc dea, quae Nili flumina vacca bibit.<br>
Ino etiam prima terris aetate vagata est:<br>
&nbsp;&nbsp;&nbsp;&nbsp;hanc miser implorat navita Leucothoen.<br>
Andromede monstris fuerat devota marinis:<br>
&nbsp;&nbsp;&nbsp;&nbsp;haec eadem Persei nobilis uxor erat.<br>
Callisto Arcadios erraverat ursa per agros:<br>
&nbsp;&nbsp;&nbsp;&nbsp;haec nocturna suo sidere vela regit.<br>
quod si forte tibi properarint fata quietem,<br>
&nbsp;&nbsp;&nbsp;&nbsp;illa sepulturae fata beata tuae,<br>
narrabis Semelae, quo sit formosa periclo,<br>
&nbsp;&nbsp;&nbsp;&nbsp;credet et illa, suo docta puella malo;<br>
et tibi Maeonias omnis heroidas inter<br>
&nbsp;&nbsp;&nbsp;&nbsp;primus erit nulla non tribuente locus.<br>
nunc, utcumque potes, fato gere saucia morem:<br>
&nbsp;&nbsp;&nbsp;&nbsp;et deus et durus vertitur ipse dies.
</p>

<p class=shortborder></p>

<p>
<a name="28b"></a><b>XXVIIIb</B>
</p>

<p>
DEFICIVNT magico torti sub carmine rhombi,<br>
&nbsp;&nbsp;&nbsp;&nbsp;et iacet exstincto laurus adusta foco;<br>
et iam Luna negat totiens descendere caelo,<br>
&nbsp;&nbsp;&nbsp;&nbsp;nigraque funestum concinit omen avis.<br>
una ratis fati nostros portabit amores<br>
&nbsp;&nbsp;&nbsp;&nbsp;caerula ad infernos velificata lacus.<br>
sed non unius, quaeso, miserere duorum!<br>
&nbsp;&nbsp;&nbsp;&nbsp;vivam, si vivet; si cadet illa, cadam.<br>
pro quibus optatis sacro me carmine damno:<br>
&nbsp;&nbsp;&nbsp;&nbsp;scribam ego 'Per magnum est salva puella Iovem';<br>
ante tuosque pedes illa ipsa operata sedebit,<br>
&nbsp;&nbsp;&nbsp;&nbsp;narrabitque sedens longa pericla sua.
</p>

<p class=shortborder></p>

<p>
<a name="28c"></a><b>XXVIIIc</B>
</p>

<p>
HAEC tua, Persephone, maneat clementia, nec tu,<br>
&nbsp;&nbsp;&nbsp;&nbsp;Persephonae coniunx, saevior esse velis.<br>
sunt apud infernos tot milia formosarum:<br>
&nbsp;&nbsp;&nbsp;&nbsp;pulchra sit in superis, si licet, una locis!<br>
vobiscum est Iope, vobiscum candida Tyro,<br>
&nbsp;&nbsp;&nbsp;&nbsp;vobiscum Europe nec proba Pasiphae,<br>
et quot Troia tulit vetus et quot Achaia formas,<br>
&nbsp;&nbsp;&nbsp;&nbsp;et Thebae et Priami diruta regna senis:<br>
et quaecumque erat in numero Romana puella,<br>
&nbsp;&nbsp;&nbsp;&nbsp;occidit: has omnis ignis avarus habet.<br>
nec forma aeternum aut cuiquam est fortuna perennis:<br>
&nbsp;&nbsp;&nbsp;&nbsp;longius aut propius mors sua quemque manet.<br>
tu quoniam es, mea lux, magno dimissa periclo,<br>
&nbsp;&nbsp;&nbsp;&nbsp;munera Dianae debita redde choros,<br>
redde etiam excubias divae nunc, ante iuvencae;<br>
&nbsp;&nbsp;&nbsp;&nbsp;votivas noctes, ei mihi solve decem!
</p>

<p class=shortborder></p>

<p>
<a name="29a"></a><b>XXIXa</B>
</p>

<p>
HESTERNA, mea lux, cum potus nocte vagarer,<br>
&nbsp;&nbsp;&nbsp;&nbsp;nec me servorum duceret ulla manus,<br>
obvia nescio quot pueri mihi turba minuta<br>
&nbsp;&nbsp;&nbsp;&nbsp;venerat (hos vetuit me numerare timor);<br>
quorum alii faculas, alii retinere sagittas,<br>
&nbsp;&nbsp;&nbsp;&nbsp;pars etiam visa est vincla parare mihi.<br>
sed nudi fuerant. quorum lascivior unus,<br>
&nbsp;&nbsp;&nbsp;&nbsp;'Arripite hunc,' inquit, 'iam bene nostis eum<br>
hic erat, hunc mulier nobis irata locavit.'<br>
&nbsp;&nbsp;&nbsp;&nbsp;dixit, et in collo iam mihi nodus erat.<br>
&nbsp;&nbsp;&nbsp;&nbsp;. . . <br>
hic alter iubet in medium propellere, at alter,<br>
&nbsp;&nbsp;&nbsp;&nbsp;'Intereat, qui nos non putat esse deos!<br>
haec te non meritum totas exspectat in horas:<br>
&nbsp;&nbsp;&nbsp;&nbsp;at tu nescio quas quaeris, inepte, fores.<br>
quae cum Sidoniae nocturna ligamina mitrae<br>
&nbsp;&nbsp;&nbsp;&nbsp;solverit atque oculos moverit illa gravis,<br>
afflabunt tibi non Arabum de gramine odores,<br>
&nbsp;&nbsp;&nbsp;&nbsp;sed quos ipse suis fecit Amor manibus.<br>
parcite iam, fratres, iam certos spondet amores;<br>
&nbsp;&nbsp;&nbsp;&nbsp;et iam ad mandatam venimus ecce domum.'<br>
atque ita me iniecto dixerunt rursus amictu:<br>
&nbsp;&nbsp;&nbsp;&nbsp;'I nunc et noctes disce manere domi.'
</p>

<p class=shortborder></p>

<p>
<a name="29b"></a><b>XXIXb</B>
</p>

<p>
MANE erat, et volui, si sola quiesceret illa,<br>
&nbsp;&nbsp;&nbsp;&nbsp;visere: at in lecto Cynthia sola fuit.<br>
obstipui: non illa mihi formosior umquam<br>
&nbsp;&nbsp;&nbsp;&nbsp;visa, neque ostrina cum fuit in tunica,<br>
ibat et hinc castae narratum somnia Vestae,<br>
&nbsp;&nbsp;&nbsp;&nbsp;neu sibi neve mihi quae nocitura forent:<br>
talis visa mihi somno dimissa recenti.<br>
&nbsp;&nbsp;&nbsp;&nbsp;heu quantum per se candida forma valet!<br>
'Quid tu matutinus,' ait 'speculator amicae,<br>
&nbsp;&nbsp;&nbsp;&nbsp;me similem vestris moribus esse putas?<br>
non ego tam facilis: sat erit mihi cognitus unus,<br>
&nbsp;&nbsp;&nbsp;&nbsp;vel tu vel si quis verior esse potest.<br>
apparent non ulla toro vestigia presso,<br>
&nbsp;&nbsp;&nbsp;&nbsp;signa volutantis nec iacuisse duos.<br>
aspice ut in toto nullus mihi corpore surgat<br>
&nbsp;&nbsp;&nbsp;&nbsp;spiritus admisso notus adulterio.'<br>
dixit, et opposita propellens savia dextra<br>
&nbsp;&nbsp;&nbsp;&nbsp;prosilit in laxa nixa pedem solea.<br>
sic ego tarn sancti custos deludor amoris:<br>
&nbsp;&nbsp;&nbsp;&nbsp;ex illo felix nox mihi nulla fuit.
</p>

<p class=shortborder></p>

<p>
<a name="30a"></a><b>XXXa</B>
</p>

<p>
QVO fugis a demens? nulla est fuga: tu licet usque<br>
&nbsp;&nbsp;&nbsp;&nbsp;ad Tanain fugias, usque sequetur Amor.<br>
non si Pegaseo vecteris in aere dorso,<br>
&nbsp;&nbsp;&nbsp;&nbsp;nec tibi si Persei moverit ala pedes;<br>
vel si te sectae rapiant talaribus aurae,<br>
&nbsp;&nbsp;&nbsp;&nbsp;nil tibi Mercurii proderit alta via<br>
instat semper Amor supra caput, instat amanti,<br>
&nbsp;&nbsp;&nbsp;&nbsp;et gravis ipse super libera colla sedet.<br>
excubat ille acer custos et tollere numquam<br>
&nbsp;&nbsp;&nbsp;&nbsp;te patietur humo lumina capta semel.<br>
et iam si pecces, deus exorabilis ille est<br>
&nbsp;&nbsp;&nbsp;&nbsp;si modo praesentis viderit esse preces.
</p>

<p class=shortborder></p>

<p>
<a name="30b"></a><b>XXXb</B>
</p>

<p>
ISTA senes licet accusent convivia duri:<br>
&nbsp;&nbsp;&nbsp;&nbsp;nos modo propositum, vita, teramus iter<br>
illorum antiquis onerantur legibus aures:<br>
&nbsp;&nbsp;&nbsp;&nbsp;hic locus est in quo, tibia docta, sones,<br>
quae non iure vado Maeandri iacta natasti,<br>
&nbsp;&nbsp;&nbsp;&nbsp;turpia cum faceret Palladis ora tumor.<br>
non tamen immerito! Phrygias nunc ire per undas<br>
&nbsp;&nbsp;&nbsp;&nbsp;et petere Hyrcani litora nota maris,<br>
spargere et alterna communis caede Penatis<br>
&nbsp;&nbsp;&nbsp;&nbsp;et ferre ad patrios praemia dira Lares!<br>
una contentum pudeat me vivere amica?<br>
&nbsp;&nbsp;&nbsp;&nbsp;hoc si crimen erit, crimen Amoris erit:<br>
mi nemo obiciat. libeat tibi, Cynthia, mecum<br>
&nbsp;&nbsp;&nbsp;&nbsp;rorida muscosis antra tenere iugis.<br>
illic aspicies scopulis haerere Sorores<br>
&nbsp;&nbsp;&nbsp;&nbsp;et canere antiqui dulcia furta Iovis,<br>
ut Semela est combustus, ut est deperditus Io,<br>
&nbsp;&nbsp;&nbsp;&nbsp;denique ut ad Troiae tecta volarit avis.<br>
quod si nemo exstat qui vicerit Alitis arma,<br>
&nbsp;&nbsp;&nbsp;&nbsp;communis culpae cur reus unus agor?<br>
nec tu Virginibus reverentia moveris ora:<br>
&nbsp;&nbsp;&nbsp;&nbsp;hic quoque non nescit quid sit amare chorus;<br>
si tamen Oeagri quaedam compressa figura<br>
&nbsp;&nbsp;&nbsp;&nbsp;Bistoniis olim rupibus accubuit.<br>
hic ubi me prima statuent in parte choreae,<br>
&nbsp;&nbsp;&nbsp;&nbsp;et medius docta cuspide Bacchus erit,<br>
tum capiti sacros patiar pendere corymbos:<br>
&nbsp;&nbsp;&nbsp;&nbsp;nam sine te nostrum non valet ingenium.
</p>

<p class=shortborder></p>

<p>
<a name="31"></a><b>XXXI</B>
</p>

<p>
QVAERIS, cur veniam tibi tardior? aurea Phoebi<br>
&nbsp;&nbsp;&nbsp;&nbsp;porticus a magno Caesare aperta fuit.<br>
tantam erat in speciem Poenis digesta columnis,<br>
&nbsp;&nbsp;&nbsp;&nbsp;inter quas Danai femina turba senis.<br>
hic equidem Phoebo visus mihi pulchrior ipso<br>
&nbsp;&nbsp;&nbsp;&nbsp;marmoreus tacita carmen hiare lyra;<br>
atque aram circum steterant armenta Myronis,<br>
&nbsp;&nbsp;&nbsp;&nbsp;quattuor artificis, vivida signa, boves.<br>
tum medium claro surgebat marmore templum,<br>
&nbsp;&nbsp;&nbsp;&nbsp;et patria Phoebo carius Ortygia:<br>
in quo Solis erat supra fastigia currus;<br>
&nbsp;&nbsp;&nbsp;&nbsp;et valvae, Libyci nobile dentis opus,<br>
altera deiectos Parnasi vertice Gallos,<br>
&nbsp;&nbsp;&nbsp;&nbsp;altera maerebat funera Tantalidos.<br>
deinde inter matrem deus ipse interque sororem<br>
&nbsp;&nbsp;&nbsp;&nbsp;Pythius in longa carmina veste sonat.
</p>

<p class=shortborder></p>

<p>
<a name="32"></a><b>XXXII</B>
</p>

<p>
QUI videt, is peccat: qui te non viderit ergo,<br>
&nbsp;&nbsp;&nbsp;&nbsp;non cupiet: facti lumina crimen habent.<br>
nam quid Praenesti dubias, o Cynthia, sortis,<br>
&nbsp;&nbsp;&nbsp;&nbsp;quid petis Aeaei moenia Telegoni?<br>
cur ita te Herculeum deportant esseda Tibur?<br>
&nbsp;&nbsp;&nbsp;&nbsp;Appia cur totiens te via Lanuvium?<br>
hoc utinam spatiere loco, quodcumque vacabis,<br>
&nbsp;&nbsp;&nbsp;&nbsp;Cynthia' sed tibi me credere turba vetat,<br>
cum videt accensis devotam currere taedis<br>
&nbsp;&nbsp;&nbsp;&nbsp;in nemus et Triviae lumina ferre deae.<br>
scilicet umbrosis sordet Pompeia columnis<br>
&nbsp;&nbsp;&nbsp;&nbsp;porticus, aulaeis nobilis Attalicis,<br>
et platanis creber pariter surgentibus ordo,<br>
&nbsp;&nbsp;&nbsp;&nbsp;flumina sopito quaeque Marone cadunt,<br>
et leviter nymphis tota crepitantibus urbe<br>
&nbsp;&nbsp;&nbsp;&nbsp;cum subito Triton ore recondit aquam.<br>
falleris, ista tui furtum via monstrat amoris:<br>
&nbsp;&nbsp;&nbsp;&nbsp;non urbem, demens, lumina nostra fugis!<br>
nil agis, insidias in me componis inanis,<br>
&nbsp;&nbsp;&nbsp;&nbsp;tendis iners docto retia nota mihi.<br>
sed de me minus est: famae iactura pudicae<br>
&nbsp;&nbsp;&nbsp;&nbsp;tanta tibi miserae, quanta meretur, erit.<br>
nuper enim de te nostras me laedit ad auris<br>
&nbsp;&nbsp;&nbsp;&nbsp;rumor, et in tota non bonus urbe fuit.<br>
sed tu non debes inimicae credere linguae:<br>
&nbsp;&nbsp;&nbsp;&nbsp;semper formosis fabula poena fuit.<br>
non tua deprenso damnata est fama veneno:<br>
&nbsp;&nbsp;&nbsp;&nbsp;testis eris puras, Phoebe, videre manus.<br>
sin autem longo nox una aut altera lusu<br>
&nbsp;&nbsp;&nbsp;&nbsp;consumpta est, non me crimina parva movent.<br>
Tyndaris externo patriam mutavit amore,<br>
&nbsp;&nbsp;&nbsp;&nbsp;et sine decreto viva reducta domum est.<br>
ipsa Venus fertur corrupta libidine Martis,<br>
&nbsp;&nbsp;&nbsp;&nbsp;nec minus in caelo semper honesta fuit.<br>
quamvis Ida Parim pastorem dicat amasse<br>
&nbsp;&nbsp;&nbsp;&nbsp;atque inter pecudes accubuisse deam,<br>
hoc et Hamadryadum spectavit turba sororum<br>
&nbsp;&nbsp;&nbsp;&nbsp;Silenique senes et pater ipse chori;<br>
cum quibus Idaeo legisti poma sub antro,<br>
&nbsp;&nbsp;&nbsp;&nbsp;supposita excipiens, Nai, caduca manu.<br>
an quisquam in tanto stuprorum examine quaerit<br>
&nbsp;&nbsp;&nbsp;&nbsp;'Cur haec tam dives? quis dedit? unde dedit?'<br>
o nimium nostro felicem tempore Romam,<br>
&nbsp;&nbsp;&nbsp;&nbsp;si contra mores una puella facit!<br>
haec eadem ante illam iam impune et Lesbia fecit:<br>
&nbsp;&nbsp;&nbsp;&nbsp;quae sequitur, certe est invidiosa minus.<br>
qui quaerit Tatios veteres durosque Sabinos,<br>
&nbsp;&nbsp;&nbsp;&nbsp;hic posuit nostra nuper in urbe pedem.<br>
tu prius et fluctus poteris siccare marinos,<br>
&nbsp;&nbsp;&nbsp;&nbsp;altaque mortali deligere astra manu,<br>
quam facere, ut nostrae nolint peccare puellae:<br>
&nbsp;&nbsp;&nbsp;&nbsp;hic mos Saturno regna tenente fuit,<br>
et cum Deucalionis aquae fluxere per orbem,<br>
&nbsp;&nbsp;&nbsp;&nbsp;et post antiquas Deucalionis aquas.<br>
dic mihi, quis potuit lectum servare pudicum,<br>
&nbsp;&nbsp;&nbsp;&nbsp;quae dea cum solo vivere sola deo?<br>
uxorem quondam magni Minois, ut aiunt,<br>
&nbsp;&nbsp;&nbsp;&nbsp;corrupit torui candida forma bovis;<br>
nec minus aerato Danae circumdata muro<br>
&nbsp;&nbsp;&nbsp;&nbsp;non potuit magno casta negare Iovi.<br>
quod si tu Graias es tuque imitata Latinas,<br>
&nbsp;&nbsp;&nbsp;&nbsp;semper vive meo libera iudicio!
</p>

<p class=shortborder></p>

<p>
<a name="33a"></a><b>XXXIIIa</B>
</p>

<p>
TRISTIA iam redeunt iterum sollemnia nobis:<br>
&nbsp;&nbsp;&nbsp;&nbsp;Cynthia iam noctes est operata decem.<br>
atque utinam pereant, Nilo quae sacra tepente<br>
&nbsp;&nbsp;&nbsp;&nbsp;misit matronis Inachis Ausoniis!<br>
quae dea tam cupidos totiens divisit amantis,<br>
&nbsp;&nbsp;&nbsp;&nbsp;quaecumque illa fuit, semper amara fuit.<br>
tu certe Iovis occultis in amoribus, Io,<br>
&nbsp;&nbsp;&nbsp;&nbsp;sensisti multas quid sit inire vias,<br>
cum te iussit habere puellam cornua Iuno<br>
&nbsp;&nbsp;&nbsp;&nbsp;et pecoris duro perdere verba sono.<br>
a quotiens quernis laesisti frondibus ora,<br>
&nbsp;&nbsp;&nbsp;&nbsp;mandisti et stabulis arbuta pasta tuis!<br>
an, quoniam agrestem detraxit ab ore figuram<br>
&nbsp;&nbsp;&nbsp;&nbsp;Iuppiter, idcirco facta superba dea es?<br>
an tibi non satis est fuscis Aegyptus alumnis?<br>
&nbsp;&nbsp;&nbsp;&nbsp;cur tibi tam longa Roma petita via?<br>
quidve tibi prodest viduas dormire puellas?<br>
&nbsp;&nbsp;&nbsp;&nbsp;sed tibi, crede mihi, cornua rursus erunt,<br>
aut nos e nostra te, saeva, fugabimus urbe:<br>
&nbsp;&nbsp;&nbsp;&nbsp;cum Tiberi Nilo gratia nulla fuit.<br>
at tu, quae nostro nimium placata dolore es,<br>
&nbsp;&nbsp;&nbsp;&nbsp;noctibus his vacui ter faciamus iter.
</p>

<p class=shortborder></p>

<p>
<a name="33b"></a><b>XXXIIIb</B>
</p>

<p>
NON audis et verba sinis mea ludere, cum iam<br>
&nbsp;&nbsp;&nbsp;&nbsp;flectant Icarii sidera tarda boves.<br>
lenta bibis: mediae nequeunt te frangere noctes.<br>
&nbsp;&nbsp;&nbsp;&nbsp;an nondum est talos mittere lassa manus?<br>
a pereat, quicumque meracas repperit uvas<br>
&nbsp;&nbsp;&nbsp;&nbsp;corrupitque bonas nectare primus aquas!<br>
Icare, Cecropiis merito iugulate colonis,<br>
&nbsp;&nbsp;&nbsp;&nbsp;pampineus nosti quam sit amarus odor!<br>
tuque o Eurytion vino Centaure peristi,<br>
&nbsp;&nbsp;&nbsp;&nbsp;nec non Ismario tu, Polypheme, mero.<br>
vino forma perit, vino corrumpitur aetas,<br>
&nbsp;&nbsp;&nbsp;&nbsp;vino saepe suum nescit amica virum.<br>
me miserum, ut multo nihil est mutata Lyaeo!<br>
&nbsp;&nbsp;&nbsp;&nbsp;iam bibe: formosa es: nil tibi vina nocent,<br>
cum tua praependent demissae in pocula sertae,<br>
&nbsp;&nbsp;&nbsp;&nbsp;et mea deducta carmina voce legis.<br>
largius effuso madeat tibi mensa Falerno,<br>
&nbsp;&nbsp;&nbsp;&nbsp;spumet et aurato mollius in calice.<br>
nulla tamen lecto recipit se sola libenter:<br>
&nbsp;&nbsp;&nbsp;&nbsp;est quiddam, quod vos quaerere cogat Amor.<br>
semper in absentis felicior aestus amantis:<br>
&nbsp;&nbsp;&nbsp;&nbsp;elevat assiduos copia longa viros.
</p>

<p class=shortborder></p>

<p>
<a name="34"></a><b>XXXIV</B>
</p>

<p>
CVR quisquam faciem dominae iam credat Amori?<br>
&nbsp;&nbsp;&nbsp;&nbsp;sic erepta mihi paene puella mea est.<br>
expertus dico, nemo est in amore fidelis:<br>
&nbsp;&nbsp;&nbsp;&nbsp;formosam raro non sibi quisque petit.<br>
polluit ille deus cognatos, solvit amicos,<br>
&nbsp;&nbsp;&nbsp;&nbsp;et bene concordis tristia ad arma vocat.<br>
hospes in hospitium Menelao venit adulter:<br>
&nbsp;&nbsp;&nbsp;&nbsp;Colchis et ignotum nonne secuta virum est?<br>
Lynceu, tune meam potuisti, perfide, curam<br>
&nbsp;&nbsp;&nbsp;&nbsp;tangere? nonne tuae tum cecidere manus?<br>
quid si non constans illa et tam certa fuisset?<br>
&nbsp;&nbsp;&nbsp;&nbsp;posses in tanto vivere flagitio?<br>
tu mihi vel ferro pectus vel perde veneno:<br>
&nbsp;&nbsp;&nbsp;&nbsp;a domina tantum te modo tolle mea.<br>
te socium vitae, te corporis esse licebit,<br>
&nbsp;&nbsp;&nbsp;&nbsp;te dominum admitto rebus, amice, meis:<br>
lecto te solum, lecto te deprecor uno:<br>
&nbsp;&nbsp;&nbsp;&nbsp;rivalem possum non ego ferre Iovem.<br>
ipse meas solus quod nil est, aemulor umbras,<br>
&nbsp;&nbsp;&nbsp;&nbsp;stultus, quod stulto saepe timore tremo.<br>
una tamen causa est, qua crimina tanta remitto,<br>
&nbsp;&nbsp;&nbsp;&nbsp;errabant multo quod tua verba mero.<br>
sed numquam vitae fallet me ruga severae:<br>
&nbsp;&nbsp;&nbsp;&nbsp;omnes iam norunt quam sit amare bonum.
</p>

<p class=shortborder></p>

<p>
<a name="34b"></a><b>XXXIVb</B>
</p>

<p>
LYNCEVS ipse meus seros insanit amores!<br>
&nbsp;&nbsp;&nbsp;&nbsp;solum te nostros laetor adire deos.<br>
quid tua Socraticis tibi nunc sapientia libris<br>
&nbsp;&nbsp;&nbsp;&nbsp;proderit aut rerum dicere posse vias?<br>
aut quid Erechthei tibi prosunt carmina lecta?<br>
&nbsp;&nbsp;&nbsp;&nbsp;nil iuvat in magno vester amore senex.<br>
tu satius memorem Musis imitere Philitan<br>
&nbsp;&nbsp;&nbsp;&nbsp;et non inflati somnia Callimachi.<br>
nam rursus licet Aetoli referas Acheloi,<br>
&nbsp;&nbsp;&nbsp;&nbsp;fluxerit ut magno fractus amore liquor,<br>
atque etiam ut Phrygio fallax Maeandria campo<br>
&nbsp;&nbsp;&nbsp;&nbsp;errat et ipsa suas decipit unda vias,<br>
qualis et Adrasti fuerit vocalis Arion,<br>
&nbsp;&nbsp;&nbsp;&nbsp;tristis ad Archemori funera victor equus:<br>
non Amphiareae prosint tibi fata quadrigae<br>
&nbsp;&nbsp;&nbsp;&nbsp;aut Capanei magno grata ruina Iovi.<br>
desine et Aeschyleo componere verba coturno,<br>
&nbsp;&nbsp;&nbsp;&nbsp;desine, et ad mollis membra resolve choros.<br>
incipe iam angusto versus includere torno,<br>
&nbsp;&nbsp;&nbsp;&nbsp;inque tuos ignis, dure poeta, veni.<br>
tu non Antimacho, non tutior ibis Homero:<br>
&nbsp;&nbsp;&nbsp;&nbsp;despicit et magnos recta puella deos.<br>
sed non ante gravis taurus succumbit aratro,<br>
&nbsp;&nbsp;&nbsp;&nbsp;cornua quam validis haeserit in laqueis,<br>
nec tu iam duros per te patieris amores:<br>
&nbsp;&nbsp;&nbsp;&nbsp;trux tamen a nobis ante domandus eris.<br>
harum nulla solet rationem quaerere mundi,<br>
&nbsp;&nbsp;&nbsp;&nbsp;nec cur fraternis Luna laboret equis,<br>
nec si post Stygias aliquid restabit erumpnas,<br>
&nbsp;&nbsp;&nbsp;&nbsp;nec si consulto fulmina missa tonent.<br>
aspice me, cui parva domi fortuna relicta est<br>
&nbsp;&nbsp;&nbsp;&nbsp;nullus et antiquo Marte triumphus avi,<br>
ut regnem mixtas inter conviva puellas<br>
&nbsp;&nbsp;&nbsp;&nbsp;hoc ego, quo tibi nunc elevor, ingenio!<br>
me iuvet hesternis positum languere corollis,<br>
&nbsp;&nbsp;&nbsp;&nbsp;quem tetigit iactu certus ad ossa deus.<br>
Actia Vergilium custodis litora Phoebi,<br>
&nbsp;&nbsp;&nbsp;&nbsp;Caesaris et fortis dicere posse ratis,<br>
qui nunc Aeneae Troiani suscitat arma<br>
&nbsp;&nbsp;&nbsp;&nbsp;iactaque Lavinis moenia litoribus.<br>
cedite Romani scriptorcs, cedite Grai!<br>
&nbsp;&nbsp;&nbsp;&nbsp;nescio quid maius nascitur Iliade.<br>
tu canis umbrosi subter pineta Galaesi<br>
&nbsp;&nbsp;&nbsp;&nbsp;Thyrsin et attritis Daphnin harundinibus,<br>
utque decem possint corrumpere mala puellas<br>
&nbsp;&nbsp;&nbsp;&nbsp;missus et impressis haedus ab uberibus.<br>
felix, qui vilis pomis mercaris amores!<br>
&nbsp;&nbsp;&nbsp;&nbsp;huic licet ingratae Tityrus ipse canat.<br>
felix intactum Corydon qui temptat Alexin<br>
&nbsp;&nbsp;&nbsp;&nbsp;agricolae domini carpere delicias!<br>
quamvis ille sua lassus requiescat avena,<br>
&nbsp;&nbsp;&nbsp;&nbsp;laudatur facilis inter Hamadryadas.<br>
tu canis Ascraei veteris praecepta poetae,<br>
&nbsp;&nbsp;&nbsp;&nbsp;quo seges in campo, quo viret uva iugo.<br>
tale facis carmen docta testudine quale<br>
&nbsp;&nbsp;&nbsp;&nbsp;Cynthius impositis temperat articulis.<br>
non tamen haec ulli venient ingrata legenti,<br>
&nbsp;&nbsp;&nbsp;&nbsp;sive in amore rudis sive peritus erit.<br>
nec minor hic animis, ut sit minor ore, canorus<br>
&nbsp;&nbsp;&nbsp;&nbsp;anseris indocto carmine cessit olor.<br>
haec quoque perfecto ludebat Iasone Varro,<br>
&nbsp;&nbsp;&nbsp;&nbsp;Varro Leucadiae maxima flamma suae;<br>
haec quoque lascivi cantarunt scripta Catulli,<br>
&nbsp;&nbsp;&nbsp;&nbsp;Lesbia quis ipsa notior est Helena;<br>
haec etiam docti confessa est pagina Calvi,<br>
&nbsp;&nbsp;&nbsp;&nbsp;cum caneret miserae funera Quintiliae.<br>
et modo formosa quam multa Lycoride Gallus<br>
&nbsp;&nbsp;&nbsp;&nbsp;mortuus inferna vulnera lavit aqua!<br>
Cynthia quin etiam versu laudata Properti,<br>
&nbsp;&nbsp;&nbsp;&nbsp;hos inter si me ponere Fama volet.
</p>

<p class=border></P>

<p>
<table border=0 cellspacing=15 cellpadding=0 align=center>
<tr>
	<td><a href="prop.html">Propertius</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>