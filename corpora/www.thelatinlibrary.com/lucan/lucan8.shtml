<html>
	<head>
		<title>
			Lucan Liber VIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. ANNAEI LVCANI BELLI CIVILIS LIBER OCTAVVS
</p>

<p class=border></P>

<p>
Iam super Herculeas fauces nemorosaque Tempe<br>Haemoniae deserta petens dispendia siluae<br>cornipedem exhaustum cursu stimulisque negantem<br>Magnus agens incerta fugae uestigia turbat<br>inplicitasque errore uias. pauet ille fragorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>motorum uentis nemorum, comitumque suorum<br>qui post terga redit trepidum laterique timentem<br>exanimat. quamuis summo de culmine lapsus<br>nondum uile sui pretium scit sanguinis esse,<br>seque, memor fati, tantae mercedis habere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>credit adhuc iugulum, quantam pro Caesaris ipse<br>auolsa ceruice daret. deserta sequentem<br>non patitur tutis fatum celare latebris<br>clara uiri facies. multi, Pharsalica castra<br>cum peterent nondum fama prodente ruinas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>occursu stupuere ducis uertigine rerum<br>attoniti, cladisque suae uix ipse fidelis<br>auctor erat. grauis est Magno quicumque malorum<br>testis adest. cunctis ignotus gentibus esse<br>mallet et obscuro tutus transire per urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>nomine; sed poenas longi Fortuna fauoris<br>exigit a misero, quae tanto pondere famae<br>res premit aduersas fatisque prioribus urguet.<br>nunc festinatos nimium sibi sentit honores<br>actaque lauriferae damnat Sullana iuuentae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>nunc et Corycias classes et Pontica signa<br>deiectum meminisse piget. sic longius aeuum<br>destruit ingentis animos et uita superstes<br>imperio. nisi summa dies cum fine bonorum<br>adfuit et celeri praeuertit tristia leto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>dedecori est fortuna prior. quisquamne secundis<br>tradere se fatis audet nisi morte parata?<br>&nbsp;&nbsp;&nbsp;&nbsp;&nbsp;litora contigerat per quae Peneius amnis<br>Emathia iam clade rubens exibat in aequor.<br>inde ratis trepidum uentis ac fluctibus inpar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>flumineis uix tuta uadis, euexit in altum.<br>cuius adhuc remis quatitur Corcyra sinusque<br>Leucadii, Cilicum dominus terraeque Liburnae<br>exiguam uector pauidus correpsit in alnum.<br>conscia curarum secretae in litora Lesbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>flectere uela iubet, qua tunc tellure latebas<br>maestior, in mediis quam si, Cornelia, campis<br>Emathiae stares. tristis praesagia curas<br>exagitant, trepida quatitur formidine somnus,<br>Thessaliam nox omnis habet; tenebrisque remotis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>rupis in abruptae scopulos extremaque curris<br>litora; prospiciens fluctus nutantia longe<br>semper prima uides uenientis uela carinae,<br>quaerere nec quicquam de fato coniugis audes.<br>en ratis, ad uestros quae tendit carbasa portus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>quid ferat ignoras, et nunc tibi summa pauoris<br>nuntius armorum tristis rumorque sinister.<br>uictus adest coniunx. quid perdis tempora luctus?<br>cum possis iam flere times. tum puppe propinqua<br>prosiluit crimenque deum crudele notauit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>deformem pallore ducem uoltusque prementem<br>canitiem atque atro squalentis puluere uestes.<br>obuia nox miserae caelum lucemque tenebris<br>abstulit atque animam clausit dolor; omnia neruis<br>membra relicta labant, riguerunt corda, diuque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>spe mortis decepta iacet. iam fune ligato<br>litoribus lustrat uacuas Pompeius harenas.<br>quem postquam propius famulae uidere fideles,<br>non ultra gemitus tacitos incessere fatum<br>permisere sibi, frustraque attollere terra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>semianimem conantur eram; quam pectore Magnus<br>ambit et astrictos refouet conplexibus artus.<br>coeperat in summum reuocato sanguine corpus<br>Pompei sentire manus maestamque mariti<br>posse pati faciem: prohibet succumbere fatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>Magnus et inmodicos castigat uoce dolores.<br>'nobile cur robur fortunae uolnere primo<br>femina tantorum titulis insignis auorum<br>frangis? habes aditum mansurae in saecula famae.<br>laudis in hoc sexu non legum iura nec arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>unica materia est coniunx miser. erige mentem,<br>et tua cum fatis pietas decertet, et ipsum<br>quod sum uictus ama. nunc sum tibi gloria maior,<br>a me quod fasces et quod pia turba senatus<br>tantaque discessit regum manus. incipe Magnum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>sola sequi. deformis adhuc uiuente marito<br>summus et augeri uetitus dolor: ultima debet<br>esse fides lugere uirum. tu nulla tulisti<br>bello damna meo: uiuit post proelia Magnus<br>sed fortuna perit. quod defles, illud amasti.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>&nbsp;&nbsp;&nbsp;&nbsp;&nbsp;uocibus his correpta uiri uix aegra leuauit<br>membra solo talis gemitu rumpente querellas:<br>'o utinam in thalamos inuisi Caesaris issem<br>infelix coniunx et nulli laeta marito.<br>bis nocui mundo: me pronuba ducit Erinys&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>Crassorumque umbrae, deuotaque manibus illis<br>Assyrios in castra tuli ciuilia casus,<br>praecipitesque dedi populos cunctosque fugaui<br>a causa meliore deos. o maxime coniunx,<br>o thalamis indigne meis, hoc iuris habebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>in tantum fortuna caput? cur inpia nupsi,<br>si miserum factura fui? nunc accipe poenas,<br>sed quas sponte luam: quo sit tibi mollius aequor,<br>certa fides regum totusque paratior orbis,<br>sparge mari comitem. mallem felicibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>dependisse caput: nunc clades denique lustra,<br>Magne, tuas. ubicumque iaces ciuilibus armis<br>nostros ulta toros, ades huc atque exige poenas,<br>Iulia crudelis, placataque paelice caesa<br>Magno parce tuo.' sic fata iterumque refusa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>coniugis in gremium cunctorum lumina soluit<br>in lacrimas. duri flectuntur pectora Magni,<br>siccaque Thessalia confudit lumina Lesbos.<br>&nbsp;&nbsp;&nbsp;&nbsp;&nbsp;tunc Mytilenaeum pleno iam litore uolgus<br>adfatur Magnum. 'si maxima gloria nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>semper erit tanti pignus seruasse mariti,<br>tu quoque deuotos sacro tibi foedere muros<br>oramus sociosque lares dignere uel una<br>nocte tua: fac, Magne, locum, quem cuncta reuisant<br>saecula, quem ueniens hospes Romanus adoret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>nulla tibi subeunda magis sunt moenia uicto:<br>omnia uictoris possunt sperare fauorem,<br>haec iam crimen habent. quid, quod iacet insula ponto,<br>Caesar eget ratibus? procerum pars magna coibit<br>certa loci; noto reparandum est litore fatum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>accipe templorum cultus aurumque deorum;<br>accipe, si terris, si puppibus ista iuuentus<br>aptior est; tota, quantum ualet, utere Lesbo.<br>hoc solum crimen meritae bene detrahe terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>ne nostram uideare fidem felixque secutus<br>et damnasse miser.' tali pietate uirorum<br>laetus in aduersis et mundi nomine gaudens<br>esse fidem 'nullum toto mihi' dixit 'in orbe<br>gratius esse solum non paruo pignore uobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>ostendi: tenuit nostros hac obside Lesbos<br>adfectus; hic sacra domus carique penates,<br>hic mihi Roma fuit. non ulla in litora puppem<br>ante dedi fugiens, saeui cum Caesaris iram<br>iam scirem meritam seruata coniuge Lesbon,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>non ueritus tantam ueniae committere uobis<br>materiam. sed iam satis est fecisse nocentis:<br>fata mihi totum mea sunt agitanda per orbem.<br>heu nimium felix aeterno nomine Lesbos,<br>siue doces populos regesque admittere Magnum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 140</span><br>seu praestas mihi sola fidem. nam quaerere certum est,<br>fas quibus in terris, ubi sit scelus. accipe, numen<br>siquod adhuc mecum es, uotorum extrema meorum:<br>da similis Lesbo populos, qui Marte subactum<br>non intrare suos infesto Caesare portus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>non exire uetent.' dixit, maestamque carinae<br>inposuit comitem. cunctos mutare putares<br>tellurem patriaeque solum: sic litore toto<br>plangitur, infestae tenduntur in aethera dextrae.<br>Pompeiumque minus, cuius fortuna dolorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>mouerat, ast illam, quam toto tempore belli<br>ut ciuem uidere suam, discedere cernens<br>ingemuit populus; quam uix, si castra mariti<br>uictoris peteret, siccis dimittere matres<br>iam poterant oculis: tanto deuinxit amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>hos pudor, hos probitas castique modestia uoltus,<br>quod summissa &lt;a&gt;nimis, nulli grauis hospita turbae,<br>stantis adhuc fati uixit quasi coniuge uicto.<br>&nbsp;&nbsp;&nbsp;&nbsp;&nbsp;iam pelago medios Titan demissus ad ignes<br>nec quibus abscondit nec siquibus exerit orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>totus erat. uigiles Pompei pectore curae<br>nunc socias adeunt Romani foederis urbes<br>et uarias regum mentes, nunc inuia mundi<br>arua super nimios soles Austrumque iacentis.<br>saepe labor maestus curarum odiumque futuri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>proiecit fessos incerti pectoris aestus,<br>rectoremque ratis de cunctis consulit astris,<br>unde notet terras, quae sit mensura secandi<br>aequoris in caelo, Syriam quo sidere seruet<br>aut quotus in Plaustro Libyam bene derigat ignis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>doctus ad haec fatur taciti seruator Olympi<br>'signifero quaecumque fluunt labentia caelo,<br>numquam stante polo miseros fallentia nautas,<br>sidera non sequimur, sed, qui non mergitur undis<br>axis inocciduus gemina clarissimus Arcto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>ille regit puppes. hic cum mihi semper in altum<br>surget et instabit summis minor Vrsa ceruchis,<br>Bosporon et Scythiae curuantem litora Pontum<br>spectamus. quidquid descendet ab arbore summa<br>Arctophylax propiorque mari Cynosura feretur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>in Syriae portus tendit ratis. inde Canopos<br>excipit, Australi caelo contenta uagari<br>stella, timens Borean: illa quoque perge sinistra<br>trans Pharon, in medio tanget ratis aequore Syrtim.<br>sed quo uela dari, quo nunc pede carbasa tendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>nostra iubes?' dubio contra cui pectore Magnus<br>'hoc solum toto' respondit 'in aequore serua,<br>ut sit ab Emathiis semper tua longius oris<br>puppis et Hesperiam pelago caeloque relinquas:<br>cetera da uentis. comitem pignusque recepi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>depositum: tum certus eram quae litora uellem,<br>nunc portum fortuna dabit'. sic fatur; at ille<br>iusto uela modo pendentia cornibus aequis<br>torsit et in laeuum puppim dedit, utque secaret<br>quas Asinae cautes et quas Chios asperat undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>hos dedit in proram, tenet hos in puppe rudentes.<br>aequora senserunt motus aliterque secante<br>iam pelagus rostro nec idem spectante carina<br>mutauere sonum. non sic moderator equorum,<br>dexteriore rota laeuum cum circumit axem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>cogit inoffensae currus accedere metae.<br>&nbsp;&nbsp;&nbsp;&nbsp;&nbsp;ostendit terras Titan et sidera texit.<br>sparsus ab Emathia fugit quicumque procella,<br>adsequitur Magnum; primusque a litore Lesbi<br>occurrit gnatus, procerum mox turba fidelis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>nam neque deiecto fatis acieque fugato<br>abstulerat Magno reges fortuna ministros:<br>terrarum dominos et sceptra Eoa tenentis<br>exul habet comites. iubet ire in deuia mundi<br>Deiotarum, qui sparsa ducis uestigia legit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>'quando' ait 'Emathiis amissus cladibus orbis,<br>qua Romanus erat, superest, fidissime regum,<br>Eoam temptare fidem populosque bibentis<br>Euphraten et adhuc securum a Caesare Tigrim.<br>ne pigeat Magno quaerentem fata remotas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>Medorum penetrare domos Scythicosque recessus<br>et totum mutare diem, uocesque superbo<br>Arsacidae perferre meas: "si foedera nobis<br>prisca manent mihi per Latium iurata Tonantem,<br>per uestros astricta magos, inplete pharetras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>Armeniosque arcus Geticis intendite neruis,<br>si uos, o Parthi, peterem cum Caspia claustra<br>et sequerer duros aeterni Martis Alanos,<br>passus Achaemeniis late decurrere campis<br>in tutam trepidos numquam Babylona coegi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>arua super Cyri Chaldaeique ultima regni,<br>qua rapidus Ganges et qua Nysaeus Hydaspes<br>accedunt pelago, Phoebi surgentis ab igne<br>iam propior quam Persis eram: tamen omnia uincens<br>sustinui nostris uos tantum desse triumphis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>solusque e numero regum telluris Eoae<br>ex aequo me Parthus adit. nec munere Magni<br>stant semel Arsacidae; quis enim post uolnera cladis<br>Assyriae iustas Latii conpescuit iras?<br>tot meritis obstricta meis nunc Parthia ruptis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>excedat claustris uetitam per saecula ripam<br>Zeugmaque Pellaeum. Pompeio uincite, Parthi,<br>uinci Roma uolet."' regem parere iubenti<br>ardua non piguit, positisque insignibus aulae<br>egreditur famulo raptos indutus amictus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>in dubiis tutum est inopem simulare tyranno;<br>quanto igitur mundi dominis securius aeuum<br>uerus pauper agit! dimisso in litore rege<br>ipse per Icariae scopulos, Ephesonque relinquens<br>et placidi Colophona maris, spumantia paruae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>radit saxa Sami; spirat de litore Coo<br>aura fluens; Cnidon inde fugit claramque relinquit<br>sole Rhodon magnosque sinus Telmessidos undae<br>conpensat medio pelagi. Pamphylia puppi<br>occurrit tellus, nec se committere muris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>ausus adhuc ullis te primum, parua Phaseli,<br>Magnus adit; nam te metui uetat incola rarus<br>exhaustaeque domus populis, maiorque carinae<br>quam tua turba fuit. tendens hinc carbasa rursus<br>iam Taurum Tauroque uidet Dipsunta cadentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>&nbsp;&nbsp;&nbsp;&nbsp;&nbsp;crederet hoc Magnus, pacem cum praestitit undis,<br>et sibi consultum? Cilicum per litora tutus<br>parua puppe fugit. sequitur pars magna senatus<br>ad profugum collecta ducem; paruisque Syhedris,<br>quo portu mittitque rates recipitque Selinus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>in procerum coetu tandem maesta ora resoluit<br>uocibus his Magnus: 'comites bellique fugaeque<br>atque instar patriae, quamuis in litore nudo,<br>in Cilicum terra, nullis circumdatus armis<br>consultem rebusque nouis exordia quaeram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>ingentis praestate animos. non omnis in aruis<br>Emathiis cecidi, nec sic mea fata premuntur<br>ut nequeam releuare caput cladesque receptas<br>excutere. an Libycae Marium potuere ruinae<br>erigere in fasces et plenis reddere fastis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 270</span><br>me pulsum leuiore manu fortuna tenebit?<br>mille meae Graio uoluuntur in aequore puppes,<br>mille duces; sparsit potius Pharsalia nostras<br>quam subuertit opes. sed me uel sola tueri<br>fama potest rerum toto quas gessimus orbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>et nomen quod mundus amat. uos pendite regna<br>uiribus atque fide, Libyam Parthosque Pharonque,<br>quemnam Romanis deceat succurrere rebus.<br>ast ego curarum uobis arcana mearum<br>expromam mentisque meae quo pondera uergant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>aetas Niliaci nobis suspecta tyranni est,<br>ardua quippe fides robustos exigit annos.<br>hinc anceps dubii terret sollertia Mauri;<br>namque memor generis Carthaginis inpia proles<br>inminet Hesperiae, multusque in pectore uano est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>Hannibal, obliquo maculat qui sanguine regnum<br>et Numidas contingit auos. iam supplice Varo<br>intumuit uiditque loco Romana secundo.<br>quare agite Eoum, comites, properemus in orbem.<br>diuidit Euphrates ingentem gurgite mundum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>Caspiaque inmensos seducunt claustra recessus,<br>et polus Assyrias alter noctesque diesque<br>uertit, et abruptum est nostro mare discolor unda<br>Oceanusque suus. regnandi sola uoluptas.<br>celsior in campo sonipes et fortior arcus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>nec puer aut senior letalis tendere neruos<br>segnis, et a nulla mors est incerta sagitta.<br>primi Pellaeas arcu fregere sarisas<br>Bactraque Medorum sedem murisque superbam<br>Assyrias Babylona domos. nec pila timentur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>nostra nimis Parthis, audentque in bella uenire<br>experti Scythicas Crasso pereunte pharetras.<br>spicula nec solo spargunt fidentia ferro,<br>stridula sed multo saturantur tela ueneno;<br>uolnera parua nocent fatumque in sanguine summo est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>o utinam non tanta mihi fiducia saeuis<br>esset in Arsacidis! fatis nimis aemula nostris<br>fata mouent Medos, multumque in gente deorum est.<br>effundam populos alia tellure reuolsos<br>excitosque suis inmittam sedibus ortus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>quod si nos Eoa fides et barbara fallent<br>foedera, uolgati supra commercia mundi<br>naufragium fortuna ferat: non regna precabor<br>quae feci. sat magna feram solacia mortis<br>orbe iacens alio, nihil haec in membra cruente,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>nil socerum fecisse pie. sed, cuncta reuoluens<br>uitae fata meae, semper uenerabilis illa<br>orbis parte fui, quantus Maeotida supra,<br>quantus apud Tanain toto conspectus in ortu!<br>quas magis in terras nostrum felicibus actis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>nomen abit, aut unde redi maiore triumpho?<br>Roma, faue coeptis; quid enim tibi laetius umquam<br>praestiterint superi, quam, si ciuilia Partho<br>milite bella geras, tantam consumere gentem<br>et nostris miscere malis? cum Caesaris arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>concurrent Medis, aut me fortuna necesse est<br>uindicet aut Crassos.' sic fatus murmure sensit<br>consilium damnasse uiros; quos Lentulus omnis<br>uirtutis stimulis et nobilitate dolendi<br>praecessit dignasque tulit modo consule uoces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>'sicine Thessalicae mentem fregere ruinae?<br>una dies mundi damnauit fata? secundum<br>Emathiam lis tanta datur? iacet omne cruenti<br>uolneris auxilium? solos tibi, Magne, reliquit<br>Parthorum fortuna pedes? quid transfuga mundi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>terrarum totos tractus caelumque perosus,<br>auersosque polos alienaque sidera quaeris,<br>Chaldaeos culture focos et barbara sacra<br>Parthorum famulus? quid causa obtenditur armis<br>libertatis amor? miserum quid decipis orbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>si seruire potes? te, quem Romana regentem<br>horruit auditu, quem captos ducere reges<br>uidit ab Hyrcanis, Indoque a litore, siluis,<br>deiectum fatis, humilem fractumque uidebit<br>&lt;r&gt;ex tolletque animos Latium uaesanus in orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>se simul et Romam Pompeio supplice mensus?<br>nil animis fatisque tuis effabere dignum:<br>exiget ignorans Latiae commercia linguae<br>ut lacrimis se, Magne, roges. patimurne pudoris<br>hoc uolnus, clades ut Parthia uindicet ante&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 350</span><br>Hesperias, quam Roma suas? ciuilibus armis<br>elegit te nempe ducem: quid uolnera nostra<br>in Scythicos spargis populos cladesque latentis?<br>quid Parthos transire doces? solacia tanti<br>perdit Roma mali, nullos admittere reges&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>sed ciui seruire suo? iuuat ire per orbem<br>ducentem saeuas Romana in moenia gentes<br>signaque ab Euphrate cum Crassis capta sequentem?<br>qui solus regum fato celante fauorem<br>defuit Emathiae, nunc tantas ille lacesset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>auditi uictoris opes aut iungere fata<br>tecum, Magne, uolet? non haec fiducia genti est.<br>omnis, in Arctois populus quicumque pruinis<br>nascitur, indomitus bellis et mortis amator:<br>quidquid ad Eoos tractus mundique teporem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>ibitur, emollit gentes clementia caeli.<br>illic et laxas uestes et fluxa uirorum<br>uelamenta uides. Parthus per Medica rura,<br>Sarmaticos inter campos effusaque plano<br>Tigridis arua solo, nulli superabilis hosti est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>libertate fugae; sed non, ubi terra tumebit,<br>aspera conscendet montis iuga, nec per opacas<br>bella geret tenebras incerto debilis arcu,<br>nec franget nando uiolenti uerticis amnem,<br>nec tota in pugna perfusus sanguine membra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>exiget aestiuum calido sub puluere solem.<br>non aries illis, non ulla est machina belli<br>aut fossas inplere ualent, Parthoque sequenti<br>murus erit quodcumque potest opstare sagittae.<br>pugna leuis bellumque fugax turmaeque uagantes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>et melior cessisse loco quam pellere miles;<br>inlita tela dolis, nec Martem comminus usquam<br>ausa pati uirtus, sed longe tendere neruos<br>et quo ferre uelint permittere uolnera uentis.<br>ensis habet uires, et gens quaecumque uirorum est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>bella gerit gladiis. nam Medos proelia prima<br>exarmant uacuaque iubent remeare pharetra.<br>nulla manus illis, fiducia tota ueneni est.<br>credis, Magne, uiros, quos in discrimina belli<br>cum ferro misisse parum est? temptare pudendum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>auxilium tanti est, toto diuisus ut orbe<br>a terra moriare tua, tibi barbara tellus<br>incumbat, te parua tegant ac uilia busta,<br>inuidiosa tamen Crasso quaerente sepulchrum?<br>sed tua sors leuior, quoniam mors ultima poena est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>nec metuenda uiris. at non Cornelia letum<br>infando sub rege timet. num barbara nobis<br>est ignota Venus, quae ritu caeca ferarum<br>polluit innumeris leges et foedera taedae<br>coniugibus thalamique patent secreta nefandi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>inter mille nurus? epulis uaesana meroque<br>regia non ullis exceptos legibus audet<br>concubitus: tot femineis conplexibus unum<br>non lassat nox tota marem. iacuere sorores<br>in regum thalamis sacrataque pignora matres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>damnat apud gentes sceleris non sponte peracti<br>Oedipodionias infelix fabula Thebas:<br>Parthorum dominus quotiens sic sanguine mixto<br>nascitur Arsacides! cui fas inplere parentem,<br>quid rear esse nefas? proles tam clara Metelli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>stabit barbarico coniunx millesima lecto.<br>quamquam non ulli plus regia, Magne, uacabit<br>saeuitia stimulata Venus titulisque uirorum;<br>nam, quo plura iuuent Parthum portenta, fuisse<br>hanc sciet et Crassi: ceu pridem debita fatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>Assyriis trahitur cladis captiua uetustae.<br>haereat Eoae uolnus miserabile sortis,<br>non solum auxilium funesto ab rege petisse<br>sed gessisse prius bellum ciuile pudebit.<br>nam quod apud populos crimen socerique tuumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>maius erit, quam quod uobis miscentibus arma<br>Crassorum uindicta perit? incurrere cuncti<br>debuerant in Bactra duces et, nequa uacarent<br>arma, uel Arctoum Dacis Rhenique cateruis<br>imperii nudare latus, dum perfida Susa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>in tumulos prolapsa ducum Babylonque iaceret.<br>Assyriae paci finem, Fortuna, precamur;<br>et, si Thessalia bellum ciuile peractum est,<br>ad Parthos qui uicit eat. gens unica mundi est<br>de qua Caesareis possim gaudere triumphis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>non tibi, cum primum gelidum transibis Araxen,<br>umbra senis maesti Scythicis confixa sagittis<br>ingeret has uoces? "tu, quem post funera nostra<br>ultorem cinerum nudae sperauimus umbrae,<br>ad foedus pacemque uenis?" tum plurima cladis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>occurrent monimenta tibi: quae moenia trunci<br>lustrarunt ceruice duces, ubi nomina tanta<br>obruit Euphrates et nostra cadauera Tigris<br>detulit in terras ac reddidit. ire per ista<br>si potes, in media socerum quoque, Magne, sedentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>Thessalia placare potes. quin respicis orbem<br>Romanum? si regna times proiecta sub Austro<br>infidumque Iubam, petimus Pharon aruaque Lagi.<br>Syrtibus hinc Libycis tuta est Aegyptos, at inde<br>gurgite septeno rapidus mare summouet amnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>terra suis contenta bonis, non indiga mercis<br>aut Iouis: in solo tanta est fiducia Nilo.<br>sceptra puer Ptolemaeus habet tibi debita, Magne,<br>tutelae commissa tuae. quis nominis umbram<br>horreat? innocua est aetas. ne iura fidemque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>respectumque deum ueteri speraueris aula;<br>nil pudet adsuetos sceptris: mitissima sors est<br>regnorum sub rege nouo.' non plura locutus<br>inpulit huc animos. quantum, spes ultima rerum,<br>libertatis habes! uicta est sententia Magni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>&nbsp;&nbsp;&nbsp;&nbsp;&nbsp;tum Cilicum liquere solum Cyproque citatas<br>inmisere rates, nullas cui praetulit aras<br>undae diua memor Paphiae, si numina nasci<br>credimus aut quemquam fas est coepisse deorum.<br>haec ubi deseruit Pompeius litora, totos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>emensus Cypri scopulos quibus exit in Austrum<br>inde maris uasti transuerso uertitur aestu;<br>nec tenuit gratum nocturno lumine montem,<br>infimaque Aegypti pugnaci litora uelo<br>uix tetigit, qua diuidui pars maxima Nili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>in uada decurrit Pelusia septimus amnis.<br>tempus erat quo Libra pares examinat horas,<br>non uno plus aequa die, noctique rependit<br>lux minor hibernae uerni solacia damni.<br>conperit ut regem Casio se monte tenere,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>flectit iter; nec Phoebus adhuc nec carbasa languent.<br>&nbsp;&nbsp;&nbsp;&nbsp;&nbsp;iam rapido speculator eques per litora cursu<br>hospitis aduentu pauidam conpleuerat aulam.<br>consilii uix tempus erat; tamen omnia monstra<br>Pellaeae coiere domus, quos inter Acoreus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>iam placidus senio fractisque modestior annis<br>(hunc genuit custos Nili crescentis in arua<br>Memphis uana sacris; illo cultore deorum<br>lustra suae Phoebes non unus uixerat Apis)<br>consilii uox prima fuit, meritumque fidemque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>sacraque defuncti iactauit pignora patris.<br>sed melior suadere malis et nosse tyrannos<br>ausus Pompeium leto damnare Pothinus<br>'ius et fas multos faciunt, Ptolemaee, nocentes;<br>dat poenas laudata fides, cum sustinet' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>'quos fortuna premit. fatis accede deisque,<br>et cole felices, miseros fuge. sidera terra<br>ut distant et flamma mari, sic utile recto.<br>sceptrorum uis tota perit, si pendere iusta<br>incipit, euertitque arces respectus honesti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 490</span><br>libertas scelerum est quae regna inuisa tuetur<br>sublatusque modus gladiis. facere omnia saeue<br>non inpune licet, nisi cum facis. exeat aula<br>qui uolt esse pius. uirtus et summa potestas<br>non coeunt; semper metuet quem saeua pudebunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>non inpune tuos Magnus contempserit annos,<br>qui te nec uictos arcere a litore nostro<br>posse putat. neu nos sceptris priuauerit hospes<br>pignora sunt propiora tibi: Nilumque Pharonque,<br>si regnare piget, damnatae redde sorori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>Aegypton certe Latiis tueamur ab armis.<br>quidquid non fuerit Magni dum bella geruntur,<br>nec uictoris erit. toto iam pulsus ab orbe,<br>postquam nulla manet rerum fiducia, quaerit<br>cum qua gente cadat. rapitur ciuilibus umbris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>nec soceri tantum arma fugit: fugit ora senatus,<br>cuius Thessalicas saturat pars magna uolucres,<br>et metuit gentes quas uno in sanguine mixtas<br>deseruit, regesque timet quorum omnia mersit,<br>Thessaliaeque reus nulla tellure receptus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>sollicitat nostrum, quem nondum perdidit, orbem.<br>iustior in Magnum nobis, Ptolemaee, querellae<br>causa data est. quid sepositam semperque quietam<br>crimine bellorum maculas Pharon, aruaque nostra<br>uictori suspecta facis? cur sola cadenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>haec placuit tellus, in quam Pharsalica fata<br>conferres poenasque tuas? iam crimen habemus<br>purgandum gladio. quod nobis sceptra senatus<br>te suadente dedit, uotis tua fouimus arma.<br>hoc ferrum, quod fata iubent proferre, paraui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>non tibi, sed uicto; feriam tua uiscera, Magne,<br>malueram soceri: rapimur quo cuncta feruntur.<br>tene mihi dubitas an sit uiolare necesse,<br>cum liceat? quae te nostri fiducia regni<br>huc agit, infelix? populum non cernis inermem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>aruaque uix refugo fodientem mollia Nilo?<br>metiri sua regna decet uiresque fateri.<br>tu, Ptolemaee, potes Magni fulcire ruinam,<br>sub qua Roma iacet? bustum cineresque mouere<br>Thessalicos audes bellumque in regna uocare?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>ante aciem Emathiam nullis accessimus armis:<br>Pompei nunc castra placent, quae deserit orbis?<br>nunc uictoris opes et cognita fata lacessis?<br>aduersis non desse decet, sed laeta secutos:<br>nulla fides umquam miseros elegit amicos.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>&nbsp;&nbsp;&nbsp;&nbsp;&nbsp;adsensere omnes sceleri. laetatur honore<br>rex puer insueto, quod iam sibi tanta iubere<br>permittant famuli. sceleri delectus Achillas,<br>perfida qua tellus Casiis excurrit harenis<br>et uada testantur iunctas Aegyptia Syrtes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>exiguam sociis monstri gladiisque carinam<br>instruit. o superi, Nilusne et barbara Memphis<br>et Pelusiaci tam mollis turba Canopi<br>hos animos? sic fata premunt ciuilia mundum?<br>sic Romana iacent? ullusne in cladibus istis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>est locus Aegypto Phariusque admittitur ensis?<br>hanc certe seruate fidem, ciuilia bella:<br>cognatas praestate manus externaque monstra<br>pellite, si meruit tam claro nomine Magnus<br>Caesaris esse nefas. tanti, Ptolemaee, ruinam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>nominis haut metuis, caeloque tonante profanas<br>inseruisse manus, inpure ac semiuir, audes?<br>non domitor mundi nec ter Capitolia curru<br>inuectus regumque potens uindexque senatus<br>uictorisque gener, Phario satis esse tyranno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>quod poterat, Romanus erat: quid uiscera nostra<br>scrutaris gladio? nescis, puer inprobe, nescis<br>quo tua sit fortuna loco: iam iure sine ullo<br>Nili sceptra tenes; cecidit ciuilibus armis<br>qui tibi regna dedit. iam uento uela negarat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>Magnus et auxilio remorum infanda petebat<br>litora; quem contra non longa uecta biremi<br>appulerat scelerata manus, Magnoque patere<br>fingens regna Phari celsae de puppe carinae<br>in paruam iubet ire ratem, litusque malignum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>incusat bimaremque uadis frangentibus aestum,<br>qui uetet externas terris adpellere classes.<br>quod nisi fatorum leges intentaque iussu<br>ordinis aeterni miserae uicinia mortis<br>damnatum leto traherent ad litora Magnum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>non ulli comitum sceleris praesagia derant:<br>quippe, fides si pura foret, si regia Magno<br>sceptrorum auctori uera pietate pateret,<br>uenturum tota Pharium cum classe tyrannum.<br>sed cedit fatis classemque relinquere iussus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 575</span><br>obsequitur, letumque iuuat praeferre timori.<br>ibat in hostilem praeceps Cornelia puppem,<br>hoc magis inpatiens egresso desse marito<br>quod metuit clades. 'remane, temeraria coniunx,<br>et tu, nate, precor, longeque a litore casus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>expectate meos et in hac ceruice tyranni<br>explorate fidem' dixit. sed surda uetanti<br>tendebat geminas amens Cornelia palmas.<br>'quo sine me crudelis abis? iterumne relinquor,<br>Thessalicis summota malis? numquam omine laeto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>distrahimur miseri. poteras non flectere puppem,<br>cum fugeres alto, latebrisque relinquere Lesbi,<br>omnibus a terris si nos arcere parabas.<br>an tantum in fluctus placeo comes?' haec ubi frustra<br>effudit, prima pendet tamen anxia puppe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>attonitoque metu nec quoquam auertere uisus<br>nec Magnum spectare potest. stetit anxia classis<br>ad ducis euentum, metuens non arma nefasque<br>sed ne summissis precibus Pompeius adoret<br>sceptra sua donata manu. transire parantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>Romanus Pharia miles de puppe salutat<br>Septimius, qui, pro superum pudor, arma satelles<br>regia gestabat posito deformia pilo,<br>inmanis uiolentus atrox nullaque ferarum<br>mitior in caedes. quis non, Fortuna, putasset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>parcere te populis, quod bello haec dextra uacaret<br>Thessaliaque procul tam noxia tela fugasses?<br>disponis gladios, nequo non fiat in orbe,<br>heu, facinus ciuile tibi. uictoribus ipsis<br>dedecus et numquam superum caritura pudore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>fabula, Romanus regi sic paruit ensis,<br>Pellaeusque puer gladio tibi colla recidit,<br>Magne, tuo. qua posteritas in saecula mittet<br>Septimium fama? scelus hoc quo nomine dicent<br>qui Bruti dixere nefas? iam uenerat horae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>terminus extremae, Phariamque ablatus in alnum<br>perdiderat iam iura sui. tum stringere ferrum<br>regia monstra parant. ut uidit comminus ensis,<br>inuoluit uoltus atque, indignatus apertum<br>fortunae praebere, caput; tum lumina pressit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>continuitque animam, nequas effundere uoces<br>uellet et aeternam fletu corrumpere famam.<br>sed, postquam mucrone latus funestus Achillas<br>perfodit, nullo gemitu consensit ad ictum<br>respexitque nefas, seruatque inmobile corpus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>seque probat moriens atque haec in pectore uoluit:<br>'saecula Romanos numquam tacitura labores<br>attendunt, aeuumque sequens speculatur ab omni<br>orbe ratem Phariamque fidem: nunc consule famae.<br>fata tibi longae fluxerunt prospera uitae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>ignorant populi, si non in morte probaris,<br>an scieris aduersa pati. ne cede pudori<br>auctoremque dole fati: quacumque feriris,<br>crede manum soceri. spargant lacerentque licebit,<br>sum tamen, o superi, felix, nullique potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>hoc auferre deo. mutantur prospera uita,<br>non fit morte miser. uidet hanc Cornelia caedem<br>Pompeiusque meus: tanto patientius, oro,<br>claude, dolor, gemitus: gnatus coniunxque peremptum,<br>si mirantur, amant.' talis custodia Magno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>mentis erat, ius hoc animi morientis habebat.<br>&nbsp;&nbsp;&nbsp;&nbsp;&nbsp;at non tam patiens Cornelia cernere saeuum,<br>quam perferre, nefas miserandis aethera conplet<br>uocibus. 'o coniunx, ego te scelerata peremi:<br>letiferae tibi causa morae fuit auia Lesbos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>et prior in Nili peruenit litora Caesar.<br>nam cui ius alii sceleris? sed, quisquis, in istud<br>a superis inmisse caput, uel Caesaris irae<br>uel tibi prospiciens, nescis, crudelis, ubi ipsa<br>uiscera sint Magni: properas atque ingeris ictus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>qua uotum est uicto. poenas non morte minores<br>pendat et ante meum uideat caput. haud ego culpa<br>libera bellorum, quae matrum sola per undas<br>et per castra comes nullis absterrita fatis<br>uictum, quod reges etiam timuere, recepi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>hoc merui, coniunx, in tuta puppe relinqui?<br>perfide, parcebas? te fata extrema petente<br>uita digna fui? moriar, nec munere regis.<br>aut mihi praecipitem, nautae, permittite saltum,<br>aut laqueum collo tortosque aptare rudentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>aut aliquis Magno dignus comes exigat ensem.<br>Pompeio praestare potest quod Caesaris armis<br>inputet. o saeui, properantem in fata tenetis?<br>uiuis adhuc, coniunx, et iam Cornelia non est<br>iuris, Magne, sui: prohibent accersere mortem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>seruor uictori.' sic fata interque suorum<br>lapsa manus rapitur trepida fugiente carina.<br>&nbsp;&nbsp;&nbsp;&nbsp;&nbsp;at, Magni cum terga sonent et pectora ferro,<br>permansisse decus sacrae uenerabile formae<br>iratamque deis faciem, nil ultima mortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>ex habitu uoltuque uiri mutasse fatentur<br>qui lacerum uidere caput. nam saeuus in ipso<br>Septimius sceleris maius scelus inuenit actu,<br>ac retegit sacros scisso uelamine uoltus<br>semianimis Magni spirantiaque occupat ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>collaque in obliquo ponit languentia transtro.<br>tunc neruos uenasque secat nodosaque frangit<br>ossa diu: nondum artis erat caput ense rotare.<br>at, postquam trunco ceruix abscisa recessit,<br>uindicat hoc Pharius, dextra gestare, satelles.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>degener atque operae miles Romane secundae,<br>Pompei diro sacrum caput ense recidis,<br>ut non ipse feras? o summi fata pudoris!<br>inpius ut Magnum nosset puer, illa uerenda<br>regibus hirta coma et generosa fronte decora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 680</span><br>caesaries conprensa manu est, Pharioque ueruto,<br>dum uiuunt uoltus atque os in murmura pulsant<br>singultus animae, dum lumina nuda rigescunt,<br>suffixum caput est, quo numquam bella iubente<br>pax fuit; hoc leges Campumque et rostra mouebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>hac facie, Fortuna, tibi, Romana, placebas.<br>nec satis infando fuit hoc uidisse tyranno:<br>uolt sceleris superesse fidem. tunc arte nefanda<br>summota est capiti tabes, raptoque cerebro<br>adsiccata cutis, putrisque effluxit ab alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>umor, et infuso facies solidata ueneno est.<br>&nbsp;&nbsp;&nbsp;&nbsp;&nbsp;ultima Lageae stirpis perituraque proles,<br>degener incestae sceptris cessure sorori,<br>cum tibi sacrato Macedon seruetur in antro<br>et regum cineres extructo monte quiescant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>cum Ptolemaeorum manes seriemque pudendam<br>pyramides claudant indignaque Mausolea,<br>litora Pompeium feriunt, truncusque uadosis<br>huc illuc iactatur aquis. adeone molesta<br>totum cura fuit socero seruare cadauer?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>hac Fortuna fide Magni tam prospera fata<br>pertulit, hac illum summo de culmine rerum<br>morte petit cladesque omnis exegit in uno<br>saeua die quibus inmunes tot praestitit annos,<br>Pompeiusque fuit qui numquam mixta uideret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 705</span><br>laeta malis, felix nullo turbante deorum<br>et nullo parcente miser; semel inpulit illum<br>dilata Fortuna manu. pulsatur harenis,<br>carpitur in scopulis hausto per uolnera fluctu,<br>ludibrium pelagi, nullaque manente figura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>una nota est Magno capitis iactura reuolsi.<br>&nbsp;&nbsp;&nbsp;&nbsp;&nbsp;ante tamen Pharias uictor quam tangat harenas<br>Pompeio raptim tumulum fortuna parauit,<br>ne iaceat nullo uel ne meliore sepulchro.<br>e latebris pauidus decurrit ad aequora Cordus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>quaestor ab Icario Cinyreae litore Cypri<br>infaustus Magni fuerat comes. ille per umbras<br>ausus ferre gradum uictum pietate timorem<br>conpulit ut mediis quaesitum corpus in undis<br>duceret ad terram traheretque in litora Magnum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>lucis maesta parum per densas Cynthia nubes<br>praebebat, cano sed discolor aequore truncus<br>conspicitur. tenet ille ducem conplexibus artis<br>eripiente mari; tunc uictus pondere tanto<br>expectat fluctus pelagoque iuuante cadauer&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>inpellit. postquam sicco iam litore sedit,<br>incubuit Magno lacrimasque effudit in omne<br>uolnus, et ad superos obscuraque sidera fatur<br>'non pretiosa petit cumulato ture sepulchra<br>Pompeius, Fortuna, tuus, non pinguis ad astra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>ut ferat e membris Eoos fumus odores,<br>ut Romana suum gestent pia colla parentem,<br>praeferat ut ueteres feralis pompa triumphos,<br>ut resonent tristi cantu fora, totus ut ignes<br>proiectis maerens exercitus ambiat armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>da uilem Magno plebei funeris arcam<br>quae lacerum corpus siccos effundat in ignes;<br>robora non desint misero nec sordidus ustor.<br>sit satis, o superi, quod non Cornelia fuso<br>crine iacet subicique facem conplexa maritum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>imperat, extremo sed abest a munere busti<br>infelix coniunx nec adhuc a litore longe est.'<br>sic fatus paruos iuuenis procul aspicit ignes<br>corpus uile suis nullo custode cremantis.<br>inde rapit flammas semustaque robora membris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>subducit. 'quaecumque es,' ait 'neclecta nec ulli<br>cara tuo sed Pompeio felicior umbra,<br>quod iam conpositum uiolat manus hospita bustum,<br>da ueniam: siquid sensus post fata relictumst,<br>cedis et ipsa rogo paterisque haec damna sepulchri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>teque pudet sparsis Pompei manibus uri.'<br>sic fatus plenusque sinus ardente fauilla<br>peruolat ad truncum, qui fluctu paene relatus<br>litore pendebat. summas dimouit harenas<br>et collecta procul lacerae fragmenta carinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>exigua trepidus posuit scrobe. nobile corpus<br>robora nulla premunt, nulla strue membra recumbunt:<br>admotus Magnum, non subditus, accipit ignis.<br>ille sedens iuxta flammas 'o maxime' dixit<br>'ductor et Hesperii maiestas nominis una,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>si tibi iactatu pelagi, si funere nullo<br>tristior iste rogus, manes animamque potentem<br>officiis auerte meis: iniuria fati<br>hoc fas esse iubet; ne ponti belua quicquam,<br>ne fera, ne uolucres, ne saeui Caesaris ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>audeat, exiguam, quantum potes, accipe flammam<br>Romana succense manu. fortuna recursus<br>si det in Hesperiam, non hac in sede quiescent<br>tam sacri cineres, sed te Cornelia, Magne,<br>accipiet nostraque manu transfundet in urnam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>interea paruo signemus litora saxo,<br>ut nota sit busti; siquis placare peremptum<br>forte uolet plenos et reddere mortis honores,<br>inueniat trunci cineres et norit harenas<br>ad quas, Magne, tuum referat caput.' haec ubi fatus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>excitat inualidas admoto fomite flammas.<br>carpitur et lentum Magnus destillat in ignem<br>tabe fouens bustum. sed iam percusserat astra<br>aurorae praemissa dies: ille ordine rupto<br>funeris attonitus latebras in litore quaerit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>quam metuis, demens, isto pro crimine poenam<br>quo te fama loquax omnis accepit in annos?<br>condita laudabit Magni socer inpius ossa:<br>i modo securus ueniae fassusque sepulchrum<br>posce caput. cogit pietas inponere finem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>officio. semusta rapit resolutaque nondum<br>ossa satis neruis et inustis plena medullis<br>aequorea restinguit aqua congestaque in unum<br>parua clausit humo. tunc, ne leuis aura retectos<br>auferret cineres, saxo conpressit harenam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>nautaque ne bustum religato fune moueret<br>inscripsit sacrum semusto stipite nomen:<br>'hic situs est Magnus'. placet hoc, Fortuna, sepulchrum<br>dicere Pompei, quo condi maluit illum<br>quam terra caruisse socer? temeraria dextra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>cur obicis Magno tumulum manesque uagantis<br>includis? situs est qua terra extrema refuso<br>pendet in Oceano; Romanum nomen et omne<br>imperium Magno tumuli est modus: obrue saxa<br>crimine plena deum. si tota est Herculis Oete&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>et iuga tota uacant Bromio Nyseia, quare<br>unus in Aegypto Magni lapis? omnia Lagi<br>arua tenere potest, si nullo caespite nomen<br>haeserit. erremus populi cinerumque tuorum,<br>Magne, metu nullas Nili calcemus harenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>quod si tam sacro dignaris nomine saxum<br>adde actus tantos monimentaque maxuma rerum,<br>adde trucis Lepidi motus Alpinaque bella<br>armaque Sertori reuocato consule uicta<br>et currus quos egit eques, commercia tuta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>gentibus et pauidos Cilicas maris, adde subactam<br>barbariem gentesque uagas et quidquid in Euro<br>regnorum Boreaque iacet. dic semper ab armis<br>ciuilem repetisse togam, ter curribus actis<br>contentum multos patriae donasse triumphos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>quis capit haec tumulus? surgit miserabile bustum<br>non ullis plenum titulis, non ordine tanto<br>fastorum; solitumque legi super alta deorum<br>culmina et extructos spoliis hostilibus arcus<br>haud procul est ima Pompei nomen harena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>depressum tumulo, quod non legat aduena rectus,<br>quod nisi monstratum Romanus transeat hospes.<br>&nbsp;&nbsp;&nbsp;&nbsp;&nbsp;noxia ciuili tellus Aegyptia fato,<br>haud equidem inmerito Cumanae carmine uatis<br>cautum, ne Nili Pelusia tangeret ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>Hesperius miles ripasque aestate tumentis.<br>quid tibi, saeua, precer pro tanto crimine, tellus?<br>uertat aquas Nilus quo nascitur orbe retentus,<br>et steriles egeant hibernis imbribus agri,<br>totaque in Aethiopum putres soluaris harenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>nos in templa tuam Romana accepimus Isim<br>semideosque canes et sistra iubentia luctus<br>et quem tu plangens hominem testaris Osirim;<br>tu nostros, Aegypte, tenes in puluere manes.<br>tu quoque, cum saeuo dederis iam templa tyranno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>nondum Pompei cineres, o Roma, petisti;<br>exul adhuc iacet umbra ducis. si saecula prima<br>uictoris timuere minas, nunc excipe saltem<br>ossa tui Magni, si nondum subruta fluctu<br>inuisa tellure sedent. quis busta timebit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>quis sacris dignam mouisse uerebitur umbram?<br>imperet hoc nobis utinam scelus et uelit uti<br>nostro Roma sinu: satis o nimiumque beatus,<br>si mihi contingat manes transferre reuolsos<br>Ausoniam, si tale ducis uiolare sepulchrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>forsitan, aut sulco sterili cum poscere finem<br>a superis aut Roma uolet feralibus Austris<br>ignibus aut nimiis aut terrae tecta mouenti,<br>consilio iussuque deum transibis in urbem,<br>Magne, tuam, summusque feret tua busta sacerdos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>nam quis ad exustam Cancro torrente Syenen<br>ibit et imbrifera siccas sub Pliade Thebas<br>spectator Nili, quis rubri stagna profundi<br>aut Arabum portus mercis mutator Eoae,<br>Magne, petet, quem non tumuli uenerabile saxum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>et cinis in summis forsan turbatus harenis<br>auertet manesque tuos placare iubebit<br>et Casio praeferre Ioui? nil ista nocebunt<br>famae busta tuae: templis auroque sepultus<br>uilior umbra fores. nunc est pro numine summo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>hoc tumulo Fortuna iacens; augustius aris<br>uictoris Libyco pulsatur in aequore saxum.<br>Tarpeis qui saepe deis sua tura negarunt<br>inclusum Tusco uenerantur caespite fulmen.<br>proderit hoc olim, quod non mansura futuris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>ardua marmoreo surrexit pondere moles.<br>pulueris exigui sparget non longa uetustas<br>congeriem, bustumque cadet, mortisque peribunt<br>argumenta tuae. ueniet felicior aetas<br>qua sit nulla fides saxum monstrantibus illud;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>atque erit Aegyptus populis fortasse nepotum<br>tam mendax Magni tumulo quam Creta Tonantis.
</P>
<div class="footer">
	<p>
		<a href="/lucan.html">Lucan</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>