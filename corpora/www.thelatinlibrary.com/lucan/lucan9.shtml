<html>
	<head>
		<title>
			Lucan Liber IX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. ANNAEI LVCANI BELLI CIVILIS LIBER NONVS
</p>

<p class=border></P>

<p>
At non in Pharia manes iacuere fauilla<br>
nec cinis exiguus tantam conpescuit umbram;<br>
prosiluit busto semustaque membra relinquens<br>
degeneremque rogum sequitur conuexa Tonantis.<br>
qua niger astriferis conectitur axibus aer&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
quodque patet terras inter lunaeque meatus,<br>
semidei manes habitant, quos ignea uirtus<br>
innocuos uita patientes aetheris imi<br>
fecit et aeternos animam collegit in orbes:<br>
non illuc auro positi nec ture sepulti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
perueniunt. illic postquam se lumine uero<br>
inpleuit, stellasque uagas miratus et astra<br>
fixa polis, uidit quanta sub nocte iaceret<br>
nostra dies risitque sui ludibria trunci.<br>
hinc super Emathiae campos et signa cruenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Caesaris ac sparsas uolitauit in aequore classes,<br>
et scelerum uindex in sancto pectore Bruti<br>
sedit et inuicti posuit se mente Catonis.<br>
&nbsp;&nbsp;&nbsp;&nbsp;&nbsp;ille, ubi pendebant casus dubiumque manebat<br>
quem dominum mundi facerent ciuilia bella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
oderat et Magnum, quamuis comes isset in arma<br>
auspiciis raptus patriae ductuque senatus;<br>
at post Thessalicas clades iam pectore toto<br>
Pompeianus erat. patriam tutore carentem<br>
excepit, populi trepidantia membra refouit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
ignauis manibus proiectos reddidit enses,<br>
nec regnum cupiens gessit ciuilia bella<br>
nec seruire timens. nil causa fecit in armis<br>
ille sua: totae post Magni funera partes<br>
libertatis erant. quas ne per litora fusas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
colligeret rapido uictoria Caesaris actu,<br>
Corcyrae secreta petit ac mille carinis<br>
abstulit Emathiae secum fragmenta ruinae.<br>
quis ratibus tantis fugientia crederet ire<br>
agmina, quis pelagus uictas artasse carinas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;&nbsp;&nbsp;Dorida tum Malean et apertam Taenaron umbris,<br>
inde Cythera petit, Boreaque urguente carinas<br>
Graia fugit, Dictaea legit cedentibus undis<br>
litora. tunc ausum classi praecludere portus<br>
inpulit ac saeuas meritum Phycunta rapinas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
sparsit, et hinc placidis alto delabitur auris<br>
in litus, Palinure, tuum (neque enim aequore tantum<br>
Ausonio monimenta tenes, portusque quietos<br>
testatur Libye Phrygio placuisse magistro),<br>
cum procul ex alto tendentes uela carinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
ancipites tenuere animos, sociosne malorum<br>
an ueherent hostes: praeceps facit omne timendum<br>
uictor, et in nulla non creditur esse carina.<br>
ast illae puppes luctus planctusque ferebant<br>
et mala uel duri lacrimas motura Catonis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
&nbsp;&nbsp;&nbsp;&nbsp;&nbsp;nam, postquam frustra precibus Cornelia nautas<br>
priuignique fugam tenuit, ne forte repulsus<br>
litoribus Phariis remearet in aequora truncus,<br>
ostenditque rogum non iusti flamma sepulchri,<br>
'ergo indigna fui,' dixit 'Fortuna, marito&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
accendisse rogum gelidosque effusa per artus<br>
incubuisse uiro, laceros exurere crines<br>
membraque dispersi pelago conponere Magni,<br>
uolneribus cunctis largos infundere fletus,<br>
ossibus et tepida uestes inplere fauilla,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
quidquid ab exstincto licuisset tollere busto<br>
in templis sparsura deum. sine funeris ullo<br>
ardet honore rogus; manus hoc Aegyptia forsan<br>
obtulit officium graue manibus. o bene nudi<br>
Crassorum cineres: Pompeio contigit ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 65</span><br>
inuidia maiore deum. similisne malorum<br>
sors mihi semper erit? numquam dare iusta licebit<br>
coniugibus? numquam plenas plangemus ad urnas?<br>
quid porro tumulis opus est aut ulla requiris<br>
instrumenta, dolor? non toto in pectore portas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
inpia, Pompeium? non imis haeret imago<br>
uisceribus? quaerat cineres uictura superstes.<br>
nunc tamen, hinc longe qui fulget luce maligna,<br>
ignis adhuc aliquid Phario de litore surgens<br>
ostendit mihi, Magne, tui. iam flamma resedit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
Pompeiumque ferens uanescit solis ad ortus<br>
fumus, et inuisi tendunt mihi carbasa uenti.<br>
linquere, siqua fides, Pelusia litora nolo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">83</span><br>
non mihi nunc tellus Pompeio siqua triumphos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">78</span><br>
uicta dedit, non alta terens Capitolia currus<br>
gratior; elapsus felix de pectore Magnus:<br>
hunc uolumus quem Nilus habet, terraeque nocenti<br>
non haerere queror; crimen commendat harenas.<br>
tu pete bellorum casus et signa per orbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">84</span><br>
Sexte, paterna moue; namque haec mandata reliquit<br>
Pompeius uobis in nostra condita cura:<br>
"me cum fatalis leto damnauerit hora,<br>
excipite, o nati, bellum ciuile, nec umquam,<br>
dum terris aliquis nostra de stirpe manebit,<br>
Caesaribus regnare uacet. uel sceptra uel urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
libertate sua ualidas inpellite fama<br>
nominis: has uobis partes, haec arma relinquo.<br>
inueniet classes quisquis Pompeius in undas<br>
uenerit, et noster nullis non gentibus heres<br>
bella dabit: tantum indomitos memoresque paterni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
iuris habete animos. uni parere decebit,<br>
si faciet partes pro libertate, Catoni."<br>
exsolui tibi, Magne, fidem, mandata peregi;<br>
insidiae ualuere tuae, deceptaque uixi<br>
ne mihi commissas auferrem perfida uoces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
iam nunc te per inane chaos, per Tartara, coniunx,<br>
si sunt ulla, sequar, quam longo tradita leto<br>
incertum est: poenas animae uiuacis ab ipsa<br>
ante feram. potuit cernens tua funera, Magne,<br>
non fugere in mortem: planctu contusa peribit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
effluet in lacrimas: numquam ueniemus ad enses<br>
aut laqueos aut praecipites per inania iactus:<br>
turpe mori post te solo non posse dolore.'<br>
sic ubi fata, caput ferali obduxit amictu<br>
decreuitque pati tenebras puppisque cauernis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
delituit, saeuumque arte conplexa dolorem<br>
perfruitur lacrimis et amat pro coniuge luctum.<br>
illam non fluctus stridensque rudentibus Eurus<br>
mouit et exurgens ad summa pericula clamor,<br>
uotaque sollicitis faciens contraria nautis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
conposita in mortem iacuit fauitque procellis.<br>
&nbsp;&nbsp;&nbsp;&nbsp;&nbsp;prima ratem Cypros spumantibus accipit undis;<br>
inde tenens pelagus, sed iam moderatior, Eurus<br>
in Libycas egit sedes et castra Catonis.<br>
tristis, ut in multo mens est praesaga timore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
aspexit patrios comites a litore Magnus<br>
et fratrem; medias praeceps tunc fertur in undas.<br>
'dic ubi sit, germane, parens; stat summa caputque<br>
orbis, an occidimus Romanaque Magnus ad umbras<br>
abstulit?' haec fatur; quem contra talia frater:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
'o felix, quem sors alias dispersit in oras<br>
quique nefas audis: oculos, germane, nocentis<br>
spectato genitore fero. non Caesaris armis<br>
occubuit dignoque perit auctore ruinae:<br>
rege sub inpuro Nilotica rura tenente,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
hospitii fretus superis et munere tanto<br>
in proauos, cecidit donati uictima regni.<br>
uidi ego magnanimi lacerantes pectora patris,<br>
nec credens Pharium tantum potuisse tyrannum<br>
litore Niliaco socerum iam stare putaui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 135</span><br>
sed me nec sanguis nec tantum uolnera nostri<br>
adfecere senis, quantum gestata per urbem<br>
ora ducis, quae transfixo sublimia pilo<br>
uidimus: haec fama est oculis uictoris iniqui<br>
seruari, scelerisque fidem quaesisse tyrannum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
nam corpus Phariaene canes auidaeque uolucres<br>
distulerint, an furtiuus, quem uidimus, ignis<br>
soluerit, ignoro. quaecumque iniuria fati<br>
abstulit hos artus, superis haec crimina dono:<br>
seruata de parte queror.' cum talia Magnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
audisset, non in gemitus lacrimasque dolorem<br>
effudit, iustaque furens pietate profatur<br>
'praecipitate rates e sicco litore, nautae;<br>
classis in aduersos erumpat remige uentos.<br>
ite, duces, mecum (nusquam ciuilibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
tanta fuit merces) inhumatos condere manes,<br>
sanguine semiuiri Magnum satiare tyranni.<br>
non ego Pellaeas arces adytisque retectum<br>
corpus Alexandri pigra Mareotide mergam?<br>
non mihi pyramidum tumulis euolsus Amasis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
atque alii reges Nilo torrente natabunt?<br>
omnia dent poenas nudo tibi, Magne, sepulchra.<br>
euoluam busto iam numen gentibus Isim<br>
et tectum lino spargam per uolgus Osirim<br>
[et sacer in Magni cineres mactabitur Apis]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
suppositisque deis uram caput. has mihi poenas<br>
terra dabit: linquam uacuos cultoribus agros,<br>
nec, Nilus cui crescat, erit; solusque tenebis<br>
Aegypton, genitor, populis superisque fugatis.'<br>
dixerat, et classem saeuus rapiebat in undas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
sed Cato laudatam iuuenis conpescuit iram.<br>
&nbsp;&nbsp;&nbsp;&nbsp;&nbsp;interea totis audito funere Magni<br>
litoribus sonuit percussus planctibus aether,<br>
exemploque carens et nulli cognitus aeuo<br>
luctus erat, mortem populos deflere potentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
sed magis, ut uisa est lacrimis exhausta, solutas<br>
in uoltus effusa comas, Cornelia puppe<br>
egrediens, rursus geminato uerbere plangunt.<br>
ut primum in sociae peruenit litora terrae,<br>
collegit uestes miserique insignia Magni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
armaque et inpressas auro, quas gesserat olim.<br>
exuuias pictasque togas, uelamina summo<br>
ter conspecta Ioui, funestoque intulit igni.<br>
ille fuit miserae Magni cinis. accipit omnis<br>
exemplum pietas, et toto litore busta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
surgunt Thessalicis reddentia manibus ignem.<br>
sic, ubi depastis summittere gramina campis<br>
et renouare parans hibernas Apulus herbas<br>
igne fouet terras, simul et Garganus et arua<br>
Volturis et calidi lucent buceta Matini.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
non tamen ad Magni peruenit gratius umbras<br>
omne quod in superos audet conuicia uolgus<br>
Pompeiumque deis obicit, quam pauca Catonis<br>
uerba sed a pleno uenientia pectore ueri.<br>
'ciuis obit' inquit 'multum maioribus inpar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
nosse modum iuris, sed in hoc tamen utilis aeuo,<br>
cui non ulla fuit iusti reuerentia; salua<br>
libertate potens, et solus plebe parata<br>
priuatus seruire sibi, rectorque senatus,<br>
sed regnantis, erat. nil belli iure poposcit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
quaeque dari uoluit uoluit sibi posse negari.<br>
inmodicas possedit opes, sed plura retentis<br>
intulit. inuasit ferrum, sed ponere norat.<br>
praetulit arma togae, sed pacem armatus amauit.<br>
iuuit sumpta ducem, iuuit dimissa potestas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
casta domus luxuque carens corruptaque numquam<br>
fortuna domini. clarum et uenerabile nomen<br>
gentibus et multum nostrae quod proderat urbi.<br>
olim uera fides Sulla Marioque receptis<br>
libertatis obit: Pompeio rebus adempto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
nunc et ficta perit. non iam regnare pudebit,<br>
nec color imperii nec frons erit ulla senatus.<br>
o felix, cui summa dies fuit obuia uicto<br>
et cui quaerendos Pharium scelus obtulit enses.<br>
forsitan in soceri potuisses uiuere regno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
scire mori sors prima uiris, set proxima cogi.<br>
et mihi, si fatis aliena in iura uenimus,<br>
fac talem, Fortuna, Iubam; non deprecor hosti<br>
seruari, dum me seruet ceruice recisa.'<br>
&nbsp;&nbsp;&nbsp;&nbsp;&nbsp;uocibus his maior, quam si Romana sonarent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
rostra ducis laudes, generosam uenit ad umbram<br>
mortis honos. fremit interea discordia uolgi,<br>
castrorum bellique piget post funera Magni;<br>
cum Tarcondimotus linquendi signa Catonis<br>
sustulit. hunc rapta fugientem classe secutus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
litus in extremum tali Cato uoce notauit:<br>
'o numquam pacate Cilix, iterumne rapinas<br>
uadis in aequoreas? Magnum fortuna remouit,<br>
iam pelago pirata redis.' tum respicit omnis<br>
in coetu motuque uiros; quorum unus aperta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
mente fugae tali conpellat uoce regentem:<br>
'nos, Cato, da ueniam, Pompei duxit in arma,<br>
non belli ciuilis amor, partesque fauore<br>
fecimus. ille iacet quem paci praetulit orbis,<br>
causaque nostra perit: patrios permitte penates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
desertamque domum dulcesque reuisere natos.<br>
nam quis erit finis si nec Pharsalia pugnae<br>
nec Pompeius erit? perierunt tempora uitae,<br>
mors eat in tutum; iustas sibi nostra senectus<br>
prospiciat flammas: bellum ciuile sepulchra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
uix ducibus praestare potest. non barbara uictos<br>
regna manent, non Armenium mihi saeua minatur<br>
aut Scythicum fortuna iugum: sub iura togati<br>
ciuis eo. quisquis Magno uiuente secundus,<br>
hic mihi primus erit. sacris praestabitur umbris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
summus honor; dominum, quam clades cogit, habebo,<br>
nullum, Magne, ducem: te solum in bella secutus<br>
post te fata sequar; nec enim sperare secunda<br>
fas mihi nec liceat. fortuna cuncta tenentur<br>
Caesaris, Emathium sparsit uictoria ferrum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
clausa fides miseris, et toto solus in orbe est<br>
qui uelit ac possit uictis praestare salutem.<br>
Pompeio scelus est bellum ciuile perempto,<br>
quo fuerat uiuente fides. si publica iura,<br>
si semper sequeris patriam, Cato, signa petamus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Romanus quae consul habet.' sic ille profatus<br>
insiluit puppi iuuenum comitante tumultu.<br>
&nbsp;&nbsp;&nbsp;&nbsp;&nbsp;actum Romanis fuerat de rebus, et omnis<br>
indiga seruitii feruebat litore plebes:<br>
erupere ducis sacro de pectore uoces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
'ergo pari uoto gessisti bella, iuuentus,<br>
tu quoque pro dominis, et Pompeiana fuisti<br>
non Romana manus? quod non in regna laboras,<br>
quod tibi, non ducibus, uiuis morerisque, quod orbem<br>
adquiris nulli, quod iam tibi uincere tutum est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
bella fugis quaerisque iugum ceruice uacanti<br>
et nescis sine rege pati. nunc causa pericli<br>
digna uiris. potuit uestro Pompeius abuti<br>
sanguine: nunc patriae iugulos ensesque negatis,<br>
cum prope libertas? unum fortuna reliquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
iam tribus e dominis. pudeat: plus regia Nili<br>
contulit in leges et Parthi militis arcus.<br>
ite, o degeneres, Ptolemaei munus et arma<br>
spernite. quis uestras ulla putet esse nocentes<br>
caede manus? credet faciles sibi terga dedisse,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
credet ab Emathiis primos fugisse Philippis.<br>
uadite securi; meruistis iudice uitam<br>
Caesare non armis, non obsidione subacti.<br>
o famuli turpes, domini post fata prioris<br>
itis ad heredem. cur non maiora mereri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
quam uitam ueniamque libet? rapiatur in undas<br>
infelix coniunx Magni prolesque Metelli,<br>
ducite Pompeios, Ptolemaei uincite munus.<br>
nostra quoque inuiso quisquis feret ora tyranno<br>
non parua mercede dabit: sciat ista iuuentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
ceruicis pretio bene se mea signa secutam.<br>
quin agite et magna meritum cum caede parate:<br>
ignauum scelus est tantum fuga.' dixit, et omnes<br>
haud aliter medio reuocauit ab aequore puppes<br>
quam, simul effetas linquunt examina ceras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
atque oblita faui non miscent nexibus alas<br>
sed sibi quaeque uolat nec iam degustat amarum<br>
desidiosa thymum, Phrygii sonus increpat aeris,<br>
attonitae posuere fugam studiumque laboris<br>
floriferi repetunt et sparsi mellis amorem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
gaudet in Hyblaeo securus gramine pastor<br>
diuitias seruasse casae. sic uoce Catonis<br>
inculcata uiris iusti patientia Martis.<br>
&nbsp;&nbsp;&nbsp;&nbsp;&nbsp;iamque actu belli non doctas ferre quietem<br>
constituit mentes serieque agitare laborum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
primum litoreis miles lassatur harenis.<br>
proximus in muros et moenia Cyrenarum<br>
est labor: exclusus nulla se uindicat ira,<br>
poenaque de uictis sola est uicisse Catoni.<br>
inde peti placuit Libyci contermina Mauris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
regna Iubae, sed iter mediis natura uetabat<br>
Syrtibus: hanc audax sperat sibi cedere uirtus.<br>
&nbsp;&nbsp;&nbsp;&nbsp;&nbsp;Syrtes uel, primam mundo natura figuram<br>
cum daret, in dubio pelagi terraeque reliquit<br>
(nam neque subsedit penitus, quo stagna profundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
acciperet, nec se defendit ab aequore tellus,<br>
ambigua sed lege loci iacet inuia sedes,<br>
aequora fracta uadis abruptaque terra profundo,<br>
et post multa sonant proiecti litora fluctus:<br>
sic male deseruit nullosque exegit in usus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
hanc partem natura sui); uel plenior alto<br>
olim Syrtis erat pelago penitusque natabat,<br>
sed rapidus Titan ponto sua lumina pascens<br>
aequora subduxit zonae uicina perustae;<br>
et nunc pontus adhuc Phoebo siccante repugnat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
mox, ubi damnosum radios admouerit aeuum,<br>
tellus Syrtis erit; nam iam breuis unda superne<br>
innatat et late periturum deficit aequor.<br>
&nbsp;&nbsp;&nbsp;&nbsp;&nbsp;ut primum remis actum mare propulit omne<br>
classis onus, densis fremuit niger imbribus Auster.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
in sua regna furens temptatum classibus aequor<br>
turbine defendit longeque a Syrtibus undas<br>
egit et inlato confregit litore pontum.<br>
tum, quarum recto deprendit carbasa malo,<br>
eripuit nautis, frustraque rudentibus ausis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
uela negare Noto spatium uicere carinae,<br>
atque ultra proram tumuit sinus. omnia siquis<br>
prouidus antemnae suffixit lintea summae,<br>
uincitur et nudis auertitur armamentis.<br>
sors melior classi quae fluctibus incidit altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
et certo iactata mari. quaecumque leuatae<br>
arboribus caesis flatum effudere prementem,<br>
abstulit has liber uentis contraria uoluens<br>
aestus et obnixum uictor detrusit in Austrum.<br>
has uada destituunt, atque interrupta profundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
terra ferit puppes, dubioque obnoxia fato<br>
pars sedet una ratis, pars altera pendet in undis.<br>
tum magis inpactis breuius mare terraque saepe<br>
obuia consurgens: quamuis elisus ab Austro,<br>
saepe tamen cumulos fluctus non uincit harenae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
eminet in tergo pelagi procul omnibus aruis<br>
inuiolatus aqua sicci iam pulueris agger;<br>
stant miseri nautae, terraeque haerente carina<br>
litora nulla uident. sic partem intercipit aequor,<br>
pars ratium maior regimen clauumque secuta est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
tuta fuga, nautasque loci sortita peritos<br>
torpentem Tritonos adit inlaesa paludem.<br>
&nbsp;&nbsp;&nbsp;&nbsp;&nbsp;hanc, ut fama, deus quem toto litore pontus<br>
audit uentosa perflantem marmora concha,<br>
hanc et Pallas amat, patrio quae uertice nata&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
terrarum primam Libyen (nam proxima caelo est,<br>
ut probat ipse calor) tetigit, stagnique quieta<br>
uoltus uidit aqua posuitque in margine plantas<br>
et se dilecta Tritonida dixit ab unda.<br>
quam iuxta Lethon tacitus praelabitur amnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
infernis, ut fama, trahens obliuia uenis,<br>
atque, insopiti quondam tutela draconis,<br>
Hesperidum pauper spoliatis frondibus hortus.<br>
inuidus, annoso qui famam derogat aeuo,<br>
qui uates ad uera uocat. fuit aurea silua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
diuitiisque graues et fuluo germine rami<br>
uirgineusque chorus, nitidi custodia luci,<br>
et numquam somno damnatus lumina serpens<br>
robora conplexus rutilo curuata metallo.<br>
abstulit arboribus pretium nemorique laborem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
Alcides, passusque inopes sine pondere ramos<br>
rettulit Argolico fulgentia poma tyranno.<br>
&nbsp;&nbsp;&nbsp;&nbsp;&nbsp;his igitur depulsa locis eiectaque classis<br>
Syrtibus haut ultra Garamantidas attigit undas,<br>
sed duce Pompeio Libyae melioris in oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
mansit. at inpatiens uirtus haerere Catonis<br>
audet in ignotas agmen committere gentes<br>
armorum fidens et terra cingere Syrtim.<br>
hoc eadem suadebat hiemps quae clauserat aequor;<br>
et spes imber erat nimios metuentibus ignes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
ut neque sole uiam nec duro frigore saeuam<br>
inde polo Libyes, hinc bruma temperet annus.<br>
atque ingressurus steriles sic fatur harenas:<br>
&nbsp;&nbsp;&nbsp;&nbsp;&nbsp;'o quibus una salus placuit mea castra secutis<br>
indomita ceruice mori, conponite mentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
ad magnum uirtutis opus summosque labores.<br>
uadimus in campos steriles exustaque mundi,<br>
qua nimius Titan et rarae in fontibus undae,<br>
siccaque letiferis squalent serpentibus arua.<br>
durum iter ad leges patriaeque ruentis amorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
per mediam Libyen ueniant atque inuia temptent,<br>
siquibus in nullo positum est euadere uoto,<br>
siquibus ire sat est. neque enim mihi fallere quemquam<br>
est animus tectoque metu perducere uolgus.<br>
hi mihi sint comites, quos ipsa pericula ducent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 390</span><br>
qui me teste pati uel quae tristissima pulchrum<br>
Romanumque putant. at, qui sponsore salutis<br>
miles eget capiturque animae dulcedine, uadat<br>
ad dominum meliore uia. dum primus harenas<br>
ingrediar primusque gradus in puluere ponam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
me aetherius feriat, mihi plena ueneno<br>
occurrat serpens, fatoque pericula uestra<br>
praetemptate meo. sitiat quicumque bibentem<br>
uiderit, aut umbras nemorum quicumque petentem<br>
aestuet, aut equitem peditum praecedere turmas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
deficiat: siquo fuerit discrimine notum<br>
dux an miles eam. serpens, sitis, ardor harenae<br>
dulcia uirtuti; gaudet patientia duris;<br>
laetius est, quotiens magno sibi constat, honestum.<br>
sola potest Libye turba praestare malorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
ut deceat fugisse uiros.' sic ille pauentis<br>
incendit uirtute animos et amore laborum,<br>
inreducemque uiam deserto limite carpit;<br>
et sacrum paruo nomen clausura sepulchro<br>
inuasit Libye securi fata Catonis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
&nbsp;&nbsp;&nbsp;&nbsp;&nbsp;tertia pars rerum Libye, si credere famae<br>
cuncta uelis; at, si uentos caelumque sequaris,<br>
pars erit Europae. nec enim plus litora Nili<br>
quam Scythicus Tanais primis a Gadibus absunt,<br>
unde Europa fugit Libyen et litora flexu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 415</span><br>
Oceano fecere locum; sed maior in unam<br>
orbis abit Asiam. nam, cum communiter istae<br>
effundant Zephyrum, Boreae latus illa sinistrum<br>
contingens dextrumque Noti discedit in ortus<br>
Eurum sola tenens. Libycae quod fertile terraest&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
uergit in occasus; sed et haec non fontibus ullis<br>
soluitur: Arctoos raris Aquilonibus imbres<br>
accipit et nostris reficit sua rura serenis.<br>
in nullas uitiatur opes; non aere nec auro<br>
excoquitur, nullo glaebarum crimine pura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
et penitus terra est. tantum Maurusia genti<br>
robora diuitiae, quarum non nouerat usum,<br>
sed citri contenta comis uiuebat et umbra.<br>
in nemus ignotum nostrae uenere secures,<br>
extremoque epulas mensasque petimus ab orbe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
at, quaecumque uagam Syrtim conplectitur ora<br>
sub nimio proiecta die, uicina perusti<br>
aetheris, exurit messes et puluere Bacchum<br>
enecat et nulla putris radice tenetur.<br>
temperies uitalis abest, et nulla sub illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
cura Iouis terra est; natura deside torpet<br>
orbis et inmotis annum non sentit harenis.<br>
hoc tam segne solum raras tamen exerit herbas,<br>
quas Nasamon, gens dura, legit, qui proxima ponto<br>
nudus rura tenet; quem mundi barbara damnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
Syrtis alit. nam litoreis populator harenis<br>
inminet et nulla portus tangente carina<br>
nouit opes: sic cum toto commercia mundo<br>
naufragiis Nasamones habent. hac ire Catonem<br>
dura iubet uirtus. illic secura iuuentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
uentorum nullasque timens tellure procellas<br>
aequoreos est passa metus. nam litore sicco,<br>
quam pelago, Syrtis uiolentius excipit Austrum,<br>
et terrae magis ille nocens. non montibus ortum<br>
aduersis frangit Libye scopulisque repulsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
dissipat et liquidas e turbine soluit in auras,<br>
nec ruit in siluas annosaque robora torquens<br>
lassatur: patet omne solum, liberque meatu<br>
Aeoliam rabiem totis exercet harenis,<br>
et non imbriferam contorto puluere nubem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
in flexum uiolentus agit: pars plurima terrae<br>
tollitur et numquam resoluto uertice pendet.<br>
regna uidet pauper Nasamon errantia uento<br>
discussasque domos, uolitantque a culmine raptae<br>
detecto Garamante casae. non altius ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
rapta uehit; quantumque licet consurgere fumo<br>
et uiolare diem, tantus tenet aera puluis.<br>
tum quoque Romanum solito uiolentior agmen<br>
adgreditur, nullisque potest consistere miles<br>
instabilis, raptis etiam quas calcat, harenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
concuteret terras orbemque a sede moueret,<br>
si solida Libye conpage et pondere duro<br>
clauderet exesis Austrum scopulosa cauernis;<br>
sed, quia mobilibus facilis turbatur harenis,<br>
nusquam luctando stabilis manet, imaque tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
stat, quia summa fugit. galeas et scuta uirorum<br>
pilaque contorsit uiolento spiritus actu<br>
intentusque tulit magni per inania caeli.<br>
illud in extrema forsan longeque remota<br>
prodigium tellure fuit, delapsaque caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
arma timent gentes hominumque erepta lacertis<br>
a superis demissa putant. sic illa profecto<br>
sacrifico cecidere Numae, quae lecta iuuentus<br>
patricia ceruice mouet: spoliauerat Auster<br>
aut Boreas populos ancilia nostra ferentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
sic orbem torquente Noto Romana iuuentus<br>
procubuit timuitque rapi; constrinxit amictus<br>
inseruitque manus terrae nec pondere solo<br>
sed nisu iacuit, uix sic inmobilis Austro;<br>
qui super ingentis cumulos inuoluit harenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
atque operit tellure uiros. uix tollere miles<br>
membra ualet multo congestu pulueris haerens.<br>
alligat et stantis adfusae magnus harenae<br>
agger, et inmoti terra surgente tenentur.<br>
saxa tulit penitus discussis proruta muris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
effuditque procul miranda sorte malorum:<br>
qui nullas uidere domos uidere ruinas.<br>
iamque iter omne latet nec sunt discrimina terrae:<br>
[ulla nisi aetheriae medio uelut aequore flammae]<br>
sideribus nouere uiam; nec sidera tota&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
ostendit Libycae finitor circulus orae,<br>
multaque deuexo terrarum margine celat.<br>
utque calor soluit quem torserat aera uentus,<br>
incensusque dies, manant sudoribus artus,<br>
arent ora siti. conspecta est parua maligna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
unda procul uena, quam uix e puluere miles<br>
corripiens patulum galeae confudit in orbem<br>
porrexitque duci. squalebant puluere fauces<br>
cunctorum, minimumque tenens dux ipse liquoris<br>
inuidiosus erat. 'mene' inquit 'degener unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
miles in hac turba uacuum uirtute putasti?<br>
usque adeo mollis primisque caloribus inpar<br>
sum uisus? quanto poena tu dignior ista es,<br>
qui populo sitiente bibas!' sic concitus ira<br>
excussit galeam, suffecitque omnibus unda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
&nbsp;&nbsp;&nbsp;&nbsp;&nbsp;uentum erat ad templum Libycis quod gentibus unum<br>
inculti Garamantes habent. stat sortiger illic<br>
Iuppiter, ut memorant, sed non aut fulmina uibrans<br>
aut similis nostro, sed tortis cornibus Hammon.<br>
non illic Libycae posuerunt ditia gentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
templa, nec Eois splendent donaria gemmis:<br>
quamuis Aethiopum populis Arabumque beatis<br>
gentibus atque Indis unus sit Iuppiter Hammon,<br>
pauper adhuc deus est, nullis uiolata per aeuum<br>
diuitiis delubra tenens, morumque priorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
numen Romano templum defendit ab auro.<br>
esse locis superos testatur silua per omnem<br>
sola uirens Libyen. nam quidquid puluere sicco<br>
separat ardentem tepida Berenicida Lepti<br>
ignorat frondes: solus nemus abstulit Hammon.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
siluarum fons causa loco, qui putria terrae<br>
alligat et domitas unda conectit harenas.<br>
hic quoque nil obstat Phoebo, cum cardine summo<br>
stat librata dies; truncum uix protegit arbor,<br>
tam breuis in medium radiis conpellitur umbra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 530</span><br>
deprensum est hunc esse locum qua circulus alti<br>
solstitii medium signorum percutit orbem.<br>
at tibi, quaecumque es Libyco gens igne dirempta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">538</span><br>
in Noton umbra cadit, quae nobis exit in Arcton.<br>
te segnis Cynosura subit, tu sicca profundo<br>
mergi Plaustra putas, nullumque in uertice semper<br>
sidus habes inmune mari; procul axis uterque est,<br>
et fuga signorum medio rapit omnia caelo.<br>
non obliqua meant, nec Tauro Scorpios exit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">533</span><br>
rectior aut Aries donat sua tempora Librae<br>
aut Astraea iubet lentos descendere Pisces.<br>
par Geminis Chiron, et idem, quod Carcinos ardens,<br>
umidus Aegoceros nec plus Leo tollitur Vrna.<br>
&nbsp;&nbsp;&nbsp;&nbsp;&nbsp;stabant ante fores populi quos miserat Eos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">544</span><br>
cornigerique Iouis monitu noua fata petebant;<br>
sed Latio cessere duci, comitesque Catonem<br>
orant exploret Libycum memorata per orbem<br>
numina, de fama tam longi iudicet aeui.<br>
maximus hortator scrutandi uoce deorum<br>
euentus Labienus erat. 'sors obtulit' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
'et fortuna uiae tam magni numinis ora<br>
consiliumque dei: tanto duce possumus uti<br>
per Syrtes, bellisque datos cognoscere casus.<br>
nam cui crediderim superos arcana daturos<br>
dicturosque magis, quam sancto, uera, Catoni?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 555</span><br>
certe uita tibi semper derecta supernas<br>
ad leges, sequerisque deum. datur, ecce, loquendi<br>
cum Ioue libertas: inquire in fata nefandi<br>
Caesaris et patriae uenturos excute mores.<br>
iure suo populis uti legumque licebit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
an bellum ciuile perit? tua pectora sacra<br>
uoce reple; durae saltem uirtutis amator<br>
quaere quid est uirtus et posce exemplar honesti.'<br>
&nbsp;&nbsp;&nbsp;&nbsp;&nbsp;ille deo plenus tacita quem mente gerebat<br>
effudit dignas adytis e pectore uoces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
'quid quaeri, Labiene, iubes? an liber in armis<br>
occubuisse uelim potius quam regna uidere?<br>
an sit uita nihil sed longa an differat aetas?<br>
an noceat uis nulla bono fortunaque perdat<br>
opposita uirtute minas, laudandaque uelle&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
sit satis et numquam successu crescat honestum?<br>
scimus, et hoc nobis non altius inseret Hammon.<br>
haeremus cuncti superis, temploque tacente<br>
nil facimus non sponte dei; nec uocibus ullis<br>
numen eget, dixitque semel nascentibus auctor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
quidquid scire licet. sterilesne elegit harenas<br>
ut caneret paucis, mersitque hoc puluere uerum,<br>
estque dei sedes nisi terra et pontus et aer<br>
et caelum et uirtus? superos quid quaerimus ultra?<br>
Iuppiter est quodcumque uides, quodcumque moueris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
sortilegis egeant dubii semperque futuris<br>
casibus ancipites: me non oracula certum<br>
sed mors certa facit. pauido fortique cadendum est:<br>
hoc satis est dixisse Iouem.' sic ille profatus<br>
seruataque fide templi discedit ab aris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
non exploratum populis Hammona relinquens.<br>
&nbsp;&nbsp;&nbsp;&nbsp;&nbsp;ipse manu sua pila gerit, praecedit anheli<br>
militis ora pedes, monstrat tolerare labores,<br>
non iubet, et nulla uehitur ceruice supinus<br>
carpentoque sedens; somni parcissimus ipse est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
ultimus haustor aquae quam, tandem fonte reperto,<br>
indiga cogatur laticis &lt;s&gt;pectare iuuentus,<br>
stat dum lixa bibat. si ueris magna paratur<br>
fama bonis et si successu nuda remoto<br>
inspicitur uirtus, quidquid laudamus in ullo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
maiorum, fortuna fuit. quis Marte secundo,<br>
quis tantum meruit populorum sanguine nomen?<br>
hunc ego per Syrtes Libyaeque extrema triumphum<br>
ducere maluerim, quam ter Capitolia curru<br>
scandere Pompei, quam frangere colla Iugurthae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
ecce parens uerus patriae, dignissimus aris,<br>
Roma, tuis, per quem numquam iurare pudebit<br>
et quem, si steteris umquam ceruice soluta,<br>
nunc, olim, factura deum es. iam spissior ignis,<br>
et plaga, quam nullam superi mortalibus ultra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
a medio fecere die, calcatur, et unda<br>
rarior. inuentus mediis fons unus harenis<br>
largus aquae, sed quem serpentum turba tenebat<br>
uix capiente loco; stabant in margine siccae<br>
aspides, in mediis sitiebant dipsades undis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
ductor, ut aspexit perituros fonte relicto,<br>
adloquitur. 'uana specie conterrite leti,<br>
ne dubita, miles, tutos haurire liquores.<br>
noxia serpentum est admixto sanguine pestis;<br>
morsu uirus habent et fatum dente minantur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
pocula morte carent.' dixit, dubiumque uenenum<br>
hausit; et in tota Libyae fons unus harena<br>
ille fuit de quo primus sibi posceret undam.<br>
&nbsp;&nbsp;&nbsp;&nbsp;&nbsp;cur Libycus tantis exundet pestibus aer<br>
fertilis in mortes, aut quid secreta nocenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
miscuerit natura solo, non cura laborque<br>
noster scire ualet, nisi quod uolgata per orbem<br>
fabula pro uera decepit saecula causa.<br>
finibus extremis Libyes, ubi feruida tellus<br>
accipit Oceanum demisso sole calentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
squalebant late Phorcynidos arua Medusae,<br>
non nemorum protecta coma, non mollia sulco,<br>
sed dominae uoltu conspectis aspera saxis.<br>
hoc primum natura nocens in corpore saeuas<br>
eduxit pestes; illis e faucibus angues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
stridula fuderunt uibratis sibila linguis.<br>
ipsa flagellabant gaudentis colla Medusae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">633</span><br>
femineae cui more comae per terga solutae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 632</span><br>
surgunt aduersa subrectae fronte colubrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">634</span><br>
uipereumque fluit depexo crine uenenum.<br>
hoc habet infelix, cunctis inpune, Medusa,<br>
quod spectare licet. nam rictus oraque monstri<br>
quis timuit? quem, qui recto se lumine uidit,<br>
passa Medusa mori est? rapuit dubitantia fata<br>
praeuenitque metus; anima periere retenta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
membra, nec emissae riguere sub ossibus umbrae.<br>
Eumenidum crines solos mouere furores,<br>
Cerberos Orpheo leniuit sibila cantu,<br>
Amphitryoniades uidit, cum uinceret, hydram:<br>
hoc monstrum timuit genitor numenque secundum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
Phorcys aquis Cetoque parens ipsaeque sorores<br>
Gorgones; hoc potuit caelo pelagoque minari<br>
torporem insolitum mundoque obducere terram.<br>
e caelo uolucres subito cum pondere lapsae,<br>
in scopulis haesere ferae, uicina colentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
Aethiopum totae riguerunt marmore gentes.<br>
nullum animal uisus patiens, ipsique retrorsum<br>
effusi faciem uitabant Gorgonos angues.<br>
illa sub Hesperiis stantem Titana columnis<br>
in cautes Atlanta dedit; caeloque timente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
olim Phlegraeo stantis serpente gigantas<br>
erexit montes, bellumque inmane deorum<br>
Pallados e medio confecit pectore Gorgon.<br>
quo postquam partu Danaes et diuite nimbo<br>
ortum Parrhasiae uexerunt Persea pinnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
Arcados auctoris citharae liquidaeque palaestrae,<br>
et subitus praepes Cyllenida sustulit harpen,<br>
harpen alterius monstri iam caede rubentem<br>
a Ioue dilectae fuso custode iuuencae,<br>
auxilium uolucri Pallas tulit innuba fratri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
pacta caput monstri, terraeque in fine Libyssae<br>
Persea Phoebeos conuerti iussit ad ortus<br>
Gorgonos auerso sulcantem regna uolatu,<br>
et clipeum laeuae fuluo dedit aere nitentem<br>
in quo saxificam iussit spectare Medusam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
quam sopor aeternam tracturus morte quietem<br>
obruit haud totam: uigilat pars magna comarum<br>
defenduntque caput protenti crinibus hydri,<br>
pars iacet in medios uoltus oculisque tenebras<br>
&lt;offundit clausis et somni duplicat umbras.&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">674a</span><br>
ipsa regit trepidum Pallas, dextraque trementem<br>
Perseos auersi Cyllenida derigit harpen<br>
lata colubriferi rumpens confinia colli.<br>
quos habuit uoltus hamati uolnere ferri<br>
caesa caput Gorgon! quanto spirare ueneno<br>
ora rear quantumque oculos effundere mortis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 680</span><br>
nec Pallas spectare potest, uoltusque gelassent<br>
Perseos auersi, si non Tritonia densos<br>
sparsisset crines texissetque ora colubris.<br>
aliger in caelum sic rapta Gorgone fugit.<br>
ille quidem pensabat iter propiusque secabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
aera, si medias Europae scinderet urbes:<br>
Pallas frugiferas iussit non laedere terras<br>
et parci populis. quis enim non praepete tanto<br>
aethera respiceret? Zephyro conuertitur ales<br>
itque super Libyen, quae nullo consita cultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
sideribus Phoeboque uacat: premit orbita solis<br>
exuritque solum; nec terra celsior ulla<br>
nox cadit in caelum lunaeque meatibus obstat,<br>
si flexus oblita uagi per recta cucurrit<br>
signa nec in Borean aut in Noton effugit umbram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
illa tamen sterilis tellus fecundaque nulli<br>
arua bono uirus stillantis tabe Medusae<br>
concipiunt dirosque fero de sanguine rores,<br>
quos calor adiuuit putrique incoxit harenae.<br>
&nbsp;&nbsp;&nbsp;&nbsp;&nbsp;hic quae prima caput mouit de puluere tabes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
aspida somniferam tumida ceruice leuauit.<br>
plenior huc sanguis et crassi gutta ueneni<br>
decidit; in nulla plus est serpente coactum.<br>
ipsa caloris egens gelidum non transit in orbem<br>
sponte sua, Niloque tenus metitur harenas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
sed (quis erit nobis lucri pudor?) inde petuntur<br>
huc Libycae mortes et fecimus aspida mercem.<br>
at non stare suum miseris passura cruorem<br>
squamiferos ingens haemorrhois explicat orbes,<br>
natus et ambiguae coleret qui Syrtidos arua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
chersydros, tractique uia fumante chelydri,<br>
et semper recto lapsurus limite cenchris:<br>
pluribus ille notis uariatam tinguitur aluum<br>
quam paruis pictus maculis Thebanus ophites.<br>
concolor exustis atque indiscretus harenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
hammodytes, spinaque uagi torquente cerastae,<br>
et scytale sparsis etiamnunc sola pruinis<br>
exuuias positura suas, et torrida dipsas,<br>
et grauis in geminum uergens caput amphisbaena,<br>
et natrix uiolator aquae, iaculique uolucres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
et contentus iter cauda sulcare parias,<br>
oraque distendens auidus fumantia prester,<br>
ossaque dissoluens cum corpore tabificus seps;<br>
sibilaque effundens cunctas terrentia pestes,<br>
ante uenena nocens, late sibi summouet omne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
uolgus et in uacua regnat basiliscus harena.<br>
uos quoque, qui cunctis innoxia numina terris<br>
serpitis, aurato nitidi fulgore dracones,<br>
letiferos ardens facit Africa: ducitis altum<br>
aera cum pinnis, armentaque tota secuti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
rumpitis ingentes amplexi uerbere tauros;<br>
nec tutus spatio est elephans: datis omnia leto,<br>
nec uobis opus est ad noxia fata ueneno.<br>
&nbsp;&nbsp;&nbsp;&nbsp;&nbsp;has inter pestes duro Cato milite siccum<br>
emetitur iter, tot tristia fata suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
insolitasque uidens paruo cum uolnere mortes.<br>
signiferum iuuenem Tyrrheni sanguinis Aulum<br>
torta caput retro dipsas calcata momordit.<br>
uix dolor aut sensus dentis fuit, ipsaque leti<br>
frons caret inuidia nec quicquam plaga minatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
ecce, subit uirus tacitum, carpitque medullas<br>
ignis edax calidaque incendit uiscera tabe.<br>
ebibit umorem circum uitalia fusum<br>
pestis et in sicco linguam torrere palato<br>
coepit; defessos iret qui sudor in artus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
non fuit, atque oculos lacrimarum uena refugit.<br>
non decus imperii, non maesti iura Catonis<br>
ardentem tenuere uirum, ne spargere signa<br>
auderet totisque furens exquireret aruis<br>
quas poscebat aquas sitiens in corde uenenum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
ille uel in Tanain missus Rhodanumque Padumque<br>
arderet Nilumque bibens per rura uagantem.<br>
accessit morti Libye, fatique minorem<br>
famam dipsas habet terris adiuta perustis.<br>
scrutatur uenas penitus squalentis harenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
nunc redit ad Syrtes et fluctus accipit ore,<br>
aequoreusque placet, sed non et sufficit, umor.<br>
nec sentit fatique genus mortemque ueneni,<br>
sed putat esse sitim; ferroque aperire tumentis<br>
sustinuit uenas atque os inplere cruore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
&nbsp;&nbsp;&nbsp;&nbsp;&nbsp;iussit signa rapi propere Cato: discere nulli<br>
permissum est hoc posse sitim. sed tristior illo<br>
mors erat ante oculos, miserique in crure Sabelli<br>
seps stetit exiguus; quem flexo dente tenacem<br>
auolsitque manu piloque adfixit harenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
parua modo serpens, sed qua non ulla cruentae<br>
tantum mortis habet. nam plagae proxima circum<br>
fugit rupta cutis pallentiaque ossa retexit;<br>
iamque sinu laxo nudum sine corpore uolnus.<br>
membra natant sanie, surae fluxere, sine ullo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
tegmine poples erat, femorum quoque musculus omnis<br>
liquitur, et nigra destillant inguina tabe.<br>
dissiluit stringens uterum membrana, fluuntque<br>
uiscera; nec, quantus toto de corpore debet,<br>
effluit in terras, saeuum sed membra uenenum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
decoquit, in minimum mors contrahit omnia uirus.<br>
quidquid homo est, aperit pestis natura profana:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 779</span><br>
uincula neruorum et laterum textura cauumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">777</span><br>
pectus et abstrusum fibris uitalibus omne<br>
morte patet. manant umeri fortesque lacerti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
colla caputque fluunt: calido non ocius Austro<br>
nix resoluta cadit nec solem cera sequetur.<br>
parua loquor, corpus sanie stillasse perustum:<br>
hoc et flamma potest; sed quis rogus abstulit ossa?<br>
haec quoque discedunt, putrisque secuta medullas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
nulla manere sinunt rapidi uestigia fati.<br>
Cinyphias inter pestes tibi palma nocendi est:<br>
eripiunt omnes animam, tu sola cadauer.<br>
&nbsp;&nbsp;&nbsp;&nbsp;&nbsp;ecce, subit facies leto diuersa fluenti.<br>
Nasidium Marsi cultorem torridus agri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
percussit prester. illi rubor igneus ora<br>
succendit, tenditque cutem pereunte figura<br>
miscens cuncta tumor; toto iam corpore maior<br>
humanumque egressa modum super omnia membra<br>
efflatur sanies late pollente ueneno;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
ipse latet penitus congesto corpore mersus,<br>
nec lorica tenet distenti pectoris auctum.<br>
spumeus accenso non sic exundat aeno<br>
undarum cumulus, nec tantos carbasa Coro<br>
curuauere sinus. tumidos iam non capit artus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
informis globus et confuso pondere truncus.<br>
intactum uolucrum rostris epulasque daturum<br>
haud inpune feris non ausi tradere busto<br>
nondum stante modo crescens fugere cadauer.<br>
&nbsp;&nbsp;&nbsp;&nbsp;&nbsp;sed maiora parant Libycae spectacula pestes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
inpressit dentes haemorrhois aspera Tullo,<br>
magnanimo iuueni miratorique Catonis.<br>
utque solet pariter totis se fundere signis<br>
Corycii pressura croci, sic omnia membra<br>
emisere simul rutilum pro sanguine uirus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
sanguis erant lacrimae; quaecumque foramina nouit<br>
umor, ab his largus manat cruor; ora redundant<br>
et patulae nares; sudor rubet; omnia plenis<br>
membra fluunt uenis; totum est pro uolnere corpus.<br>
&nbsp;&nbsp;&nbsp;&nbsp;&nbsp;at tibi, Laeue miser, fixus praecordia pressit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
Niliaca serpente cruor, nulloque dolore<br>
testatus morsus subita caligine mortem<br>
accipis et socias somno descendis ad umbras.<br>
non tam ueloci corrumpunt pocula leto<br>
stipite quae diro uirgas mentita Sabaeas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
toxica fatilegi carpunt matura Saitae.<br>
&nbsp;&nbsp;&nbsp;&nbsp;&nbsp;ecce, procul saeuos sterili se robore trunci<br>
torsit et inmisit (iaculum uocat Africa) serpens<br>
perque caput Pauli transactaque tempora fugit.<br>
nil ibi uirus agit: rapuit cum uolnere fatum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
deprensum est, quae funda rotat quam lenta uolarent,<br>
quam segnis Scythicae strideret harundinis aer.<br>
&nbsp;&nbsp;&nbsp;&nbsp;&nbsp;quid prodest miseri basiliscus cuspide Murri<br>
transactus? uelox currit per tela uenenum<br>
inuaditque manum; quam protinus ille retecto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
ense ferit totoque semel demittit ab armo,<br>
exemplarque sui spectans miserabile leti<br>
stat tutus pereunte manu. quis fata putarit<br>
scorpion aut uires maturae mortis habere?<br>
ille minax nodis et recto uerbere saeuos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
teste tulit caelo uicti decus Orionis.<br>
quis calcare tuas metuat, salpuga, latebras?<br>
et tibi dant Stygiae ius in sua fila sorores.<br>
&nbsp;&nbsp;&nbsp;&nbsp;&nbsp;sic nec clara dies nec nox dabat atra quietem<br>
suspecta miseris in qua tellure iacebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
nam neque congestae struxere cubilia frondes<br>
nec culmis creuere tori, sed corpora fatis<br>
expositi uoluuntur humo, calidoque uapore<br>
adliciunt gelidas nocturno frigore pestes,<br>
innocuosque diu rictus torpente ueneno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
inter membra fouent. nec, quae mensura uiarum<br>
quisue modus, norunt caelo duce: saepe querentes<br>
'reddite, di,' clamant 'miseris quae fugimus arma,<br>
reddite Thessaliam. patimur cur segnia fata<br>
in gladios iurata manus? pro Caesare pugnant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
dipsades et peragunt ciuilia bella cerastae.<br>
ire libet qua zona rubens atque axis inustus<br>
solis equis; iuuat aetheriis ascribere causis<br>
quod peream, caeloque mori. nil, Africa, de te<br>
nec de te, natura, queror: tot monstra ferentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
gentibus ablatum dederas serpentibus orbem,<br>
inpatiensque solum Cereris cultore negato<br>
damnasti atque homines uoluisti desse uenenis.<br>
in loca serpentum nos uenimus: accipe poenas<br>
tu, quisquis superum commercia nostra perosus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
hinc torrente plaga, dubiis hinc Syrtibus orbem<br>
abrumpens medio posuisti limite mortes.<br>
per secreta tui bellum ciuile recessus<br>
uadit, et arcani miles tibi conscius orbis<br>
claustra ferit mundi. forsan maiora supersunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
ingressis: coeunt ignes stridentibus undis<br>
et premitur natura poli; set longius istac<br>
nulla iacet tellus, quam fama cognita nobis<br>
tristia regna Iubae. quaeremus forsitan istas<br>
serpentum terras: habet hoc solacia caelum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
uiuit adhuc aliquid. patriae non arua requiro<br>
Europamque alios soles Asiamque uidentem:<br>
qua te parte poli, qua te tellure reliqui,<br>
Africa? Cyrenis etiamnunc bruma rigebat:<br>
exiguane uia legem conuertimus anni?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">875</span><br>
imus in aduersos axes, euoluimur orbe,<br>
terga damus ferienda Noto; nunc forsitan ipsa est<br>
sub pedibus iam Roma meis. solacia fati<br>
haec petimus: ueniant hostes, Caesarque sequatur<br>
qua fugimus.' sic dura suos patientia questus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
exonerat. cogit tantos tolerare labores<br>
summa ducis uirtus, qui nuda fusus harena<br>
excubat atque omni fortunam prouocat hora.<br>
omnibus unus adest fatis; quocumque uocatus<br>
aduolat atque ingens meritum maiusque salute&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>
contulit, in letum uires; puduitque gementem<br>
illo teste mori. quod ius habuisset in ipsum<br>
ulla lues? casus alieno in pectore uincit<br>
spectatorque docet magnos nil posse dolores.<br>
&nbsp;&nbsp;&nbsp;&nbsp;&nbsp;uix miseris serum tanto lassata periclo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
auxilium Fortuna dedit. gens unica terras<br>
incolit a saeuo serpentum innoxia morsu,<br>
Marmaridae Psylli. par lingua potentibus herbis,<br>
ipse cruor tutus nullumque admittere uirus<br>
uel cantu cessante potens. natura locorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 895</span><br>
iussit ut inmunes mixtis serpentibus essent.<br>
profuit in mediis sedem posuisse uenenis.<br>
pax illis cum morte data est. fiducia tanta est<br>
sanguinis, in terras paruus cum decidit infans,<br>
nequa sit externae Veneris mixtura timentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
letifica dubios explorant aspide partus.<br>
utque Iouis uolucer, calido cum protulit ouo<br>
inplumis natos, solis conuertit ad ortus:<br>
qui potuere pati radios et lumine recto<br>
sustinuere diem, caeli seruantur in usus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">905</span><br>
qui Phoebo cessere, iacent: sic pignora gentis<br>
Psyllus habet, siquis tactos non horruit angues,<br>
siquis donatis lusit serpentibus infans.<br>
nec solum gens illa sua contenta salute<br>
excubat hospitibus, contraque nocentia monstra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">910</span><br>
Psyllus adest populis. qui tum Romana secutus<br>
signa, simul iussit statui tentoria ductor,<br>
primum, quas ualli spatium conprendit, harenas<br>
expurgat cantu uerbisque fugantibus angues.<br>
ultima castrorum medicatus circumit ignis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">915</span><br>
hic ebulum stridet peregrinaque galbana sudant,<br>
et tamarix non laeta comas Eoaque costos<br>
et panacea potens et Thessala centaurea<br>
peucedanonque sonant flammis Erycinaque thapsos,<br>
et larices fumoque grauem serpentibus urunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">920</span><br>
habrotonum et longe nascentis cornua cerui.<br>
sic nox tuta uiris. at, siquis peste diurna<br>
fata trahit, tunc sunt magicae miracula gentis<br>
Psyllorumque ingens et rapti pugna ueneni.<br>
nam primum tacta designat membra saliua,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">925</span><br>
quae cohibet uirus retinetque in uolnere pestem;<br>
plurima tunc uoluit spumanti carmina lingua<br>
murmure continuo, nec dat suspiria cursus<br>
uolneris aut minimum patiuntur fata tacere.<br>
saepe quidem pestis nigris inserta medullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">930</span><br>
excantata fugit; sed, siquod tardius audit<br>
uirus et elicitum iussumque exire repugnat,<br>
tum super incumbens pallentia uolnera lambit<br>
ore uenena trahens et siccat dentibus artus,<br>
extractamque potens gelido de corpore mortem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">935</span><br>
expuit; et cuius morsus superauerit anguis<br>
iam promptum Psyllis uel gustu nosse ueneni.<br>
&nbsp;&nbsp;&nbsp;&nbsp;&nbsp;hoc igitur tandem leuior Romana iuuentus<br>
auxilio late squalentibus errat in aruis.<br>
bis positis Phoebe flammis, bis luce recepta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">940</span><br>
uidit hareniuagum surgens fugiensque Catonem.<br>
iamque illi magis atque magis durescere puluis<br>
coepit et in terram Libye spissata redire,<br>
iamque procul rarae nemorum se tollere frondes,<br>
surgere congesto non culta mapalia culmo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 945</span><br>
quanta dedit miseris melioris gaudia terrae<br>
cum primum saeuos contra uidere leones!<br>
proxima Leptis erat, cuius statione quieta<br>
exegere hiemem nimbis flammisque carentem.<br>
&nbsp;&nbsp;&nbsp;&nbsp;&nbsp;Caesar, ut Emathia satiatus clade recessit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">950</span><br>
cetera curarum proiecit pondera soli<br>
intentus genero; cuius uestigia frustra<br>
terris sparsa legens fama duce tendit in undas,<br>
Threiciasque legit fauces et amore notatum<br>
aequor et Heroas lacrimoso litore turres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">955</span><br>
qua pelago nomen Nepheleias abstulit Helle.<br>
non Asiam breuioris aquae disterminat usquam<br>
fluctus ab Europa, quamuis Byzantion arto<br>
Pontus et ostriferam dirimat Calchedona cursu,<br>
Euxinumque ferens paruo ruat ore Propontis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">960</span><br>
Sigeasque petit famae mirator harenas<br>
et Simoentis aquas et Graio nobile busto<br>
Rhoetion et multum debentis uatibus umbras.<br>
circumit exustae nomen memorabile Troiae<br>
magnaque Phoebei quaerit uestigia muri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">965</span><br>
iam siluae steriles et putres robore trunci<br>
Assaraci pressere domos et templa deorum<br>
iam lassa radice tenent, ac tota teguntur<br>
Pergama dumetis: etiam periere ruinae.<br>
aspicit Hesiones scopulos siluaque latentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 970</span><br>
Anchisae thalamos; quo iudex sederit antro,<br>
unde puer raptus caelo, quo uertice Nais<br>
luxerit Oenone: nullum est sine nomine saxum.<br>
inscius in sicco serpentem puluere riuum<br>
transierat, qui Xanthus erat. securus in alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">975</span><br>
gramine ponebat gressus: Phryx incola manes<br>
Hectoreos calcare uetat. discussa iacebant<br>
saxa nec ullius faciem seruantia sacri:<br>
'Herceas' monstrator ait 'non respicis aras?'<br>
&nbsp;&nbsp;&nbsp;&nbsp;&nbsp;o sacer et magnus uatum labor! omnia fato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">980</span><br>
eripis et populis donas mortalibus aeuum.<br>
inuidia sacrae, Caesar, ne tangere famae;<br>
nam, siquid Latiis fas est promittere Musis,<br>
quantum Zmyrnaei durabunt uatis honores,<br>
uenturi me teque legent; Pharsalia nostra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">985</span><br>
uiuet, et a nullo tenebris damnabimur aeuo.<br>
&nbsp;&nbsp;&nbsp;&nbsp;&nbsp;ut ducis inpleuit uisus ueneranda uetustas,<br>
erexit subitas congestu caespitis aras<br>
uotaque turicremos non inrita fudit in ignes.<br>
'di cinerum, Phrygias colitis quicumque ruinas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">990</span><br>
Aeneaeque mei, quos nunc Lauinia sedes<br>
seruat et Alba, lares, et quorum lucet in aris<br>
ignis adhuc Phrygius, nullique aspecta uirorum<br>
Pallas, in abstruso pignus memorabile templo,<br>
gentis Iuleae uestris clarissimus aris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">995</span><br>
dat pia tura nepos et uos in sede priore<br>
rite uocat. date felices in cetera cursus,<br>
restituam populos; grata uice moenia reddent<br>
Ausonidae Phrygibus, Romanaque Pergama surgent.'<br>
sic fatus repetit classes et tota secundis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1000</span><br>
uela dedit Coris, auidusque urguente procella<br>
Iliacas pensare moras Asiamque potentem<br>
praeuehitur pelagoque Rhodon spumante relinquit.<br>
septima nox Zephyro numquam laxante rudentes<br>
ostendit Phariis Aegyptia litora flammis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1005</span><br>
sed prius orta dies nocturnam lampada texit<br>
quam tutas intraret aquas. ibi plena tumultu<br>
litora et incerto turbatas murmure uoces<br>
accipit, ac dubiis ueritus se credere regnis<br>
abstinuit tellure rates. sed dira satelles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1010</span><br>
regis dona ferens medium prouectus in aequor<br>
colla gerit Magni Phario uelamine tecta<br>
ac prius infanda commendat crimina uoce.<br>
'terrarum domitor, Romanae maxime gentis,<br>
et, quod adhuc nescis, genero secure perempto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1015</span><br>
rex tibi Pellaeus belli pelagique labores<br>
donat et Emathiis quod solum defuit armis<br>
exhibet. absenti bellum ciuile peractum est:<br>
Thessalicas quaerens Magnus reparare ruinas<br>
ense iacet nostro. tanto te pignore, Caesar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1020</span><br>
emimus; hoc tecum percussum est sanguine foedus.<br>
accipe regna Phari nullo quaesita cruore,<br>
accipe Niliaci ius gurgitis, accipe quidquid<br>
pro Magni ceruice dares; dignumque clientem<br>
castris crede tuis cui tantum fata licere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1025</span><br>
in generum uoluere tuum. nec uile putaris<br>
hoc meritum, facili nobis quod caede peractum est.<br>
hospes auitus erat, depulso sceptra parenti<br>
reddiderat. quid plura feram? tu nomina tanto<br>
inuenies operi, uel famam consule mundi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1030</span><br>
si scelus est, plus te nobis debere fateris,<br>
quod scelus hoc non ipse facis.' sic fatus opertum<br>
detexit tenuitque caput. iam languida morte<br>
effigies habitum noti mutauerat oris.<br>
non primo Caesar damnauit munera uisu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1035</span><br>
auertitque oculos; uoltus, dum crederet, haesit;<br>
utque fidem uidit sceleris tutumque putauit<br>
iam bonus esse socer, lacrimas non sponte cadentis<br>
effudit gemitusque expressit pectore laeto,<br>
non aliter manifesta potens abscondere mentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1040</span><br>
gaudia quam lacrimis, meritumque inmane tyranni<br>
destruit et generi mauolt lugere reuolsum<br>
quam debere caput. qui duro membra senatus<br>
calcarat uoltu, qui sicco lumine campos<br>
uiderat Emathios, uni tibi, Magne, negare&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1045</span><br>
non audet gemitus. o sors durissima fati!<br>
huncine tu, Caesar, scelerato Marte petisti<br>
qui tibi flendus erat? nunc mixti foedera tangunt<br>
te generis? nunc gnata iubet maerere neposque?<br>
credis apud populos Pompei nomen amantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1050</span><br>
hoc castris prodesse tuis? fortasse tyranni<br>
tangeris inuidia, captique in uiscera Magni<br>
hoc alii licuisse doles, quererisque perisse<br>
uindictam belli raptumque e iure superbi<br>
uictoris generum. quisquis te flere coegit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1055</span><br>
impetus, a uera longe pietate recessit.<br>
scilicet hoc animo terras atque aequora lustras,<br>
necubi suppressus pereat gener. o bene rapta<br>
arbitrio mors ista tuo! quam magna remisit<br>
crimina Romano tristis fortuna pudori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1060</span><br>
quod te non passa est misereri, perfide, Magni<br>
uiuentis! nec non his fallere uocibus audet<br>
adquiritque fidem simulati fronte doloris:<br>
&nbsp;&nbsp;&nbsp;&nbsp;&nbsp;'aufer ab aspectu nostro funesta, satelles,<br>
regis dona tui. peius de Caesare uestrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1065</span><br>
quam de Pompeio meruit scelus; unica belli<br>
praemia ciuilis, uictis donare salutem,<br>
perdidimus. quod si Phario germana tyranno<br>
non inuisa foret, potuissem reddere regi<br>
quod meruit, fratrique tuum pro munere tali&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1070</span><br>
misissem, Cleopatra, caput. secreta quid arma<br>
mouit et inseruit nostro sua tela labori?<br>
ergo in Thessalicis Pellaeo fecimus aruis<br>
ius gladio? uestris quaesita licentia regnis?<br>
non tuleram Magnum mecum Romana regentem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1075</span><br>
te, Ptolemaee, feram? frustra ciuilibus armis<br>
miscuimus gentes, siqua est hoc orbe potestas<br>
altera quam Caesar, si tellus ulla duorum est.<br>
uertissem Latias a uestro litore proras:<br>
famae cura uetat, ne non damnasse cruentam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1080</span><br>
sed uidear timuisse Pharon. nec fallere uosmet<br>
credite uictorem: nobis quoque tale paratum<br>
litoris hospitium; ne sic mea colla gerantur<br>
Thessaliae fortuna facit. maiore profecto<br>
quam metui poterat discrimine gessimus arma:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1085</span><br>
exilium generique minas Romamque timebam:<br>
poena fugae Ptolemaeus erat. sed parcimus annis<br>
donamusque nefas. sciat hac pro caede tyrannus<br>
nil uenia plus posse dari. uos condite busto<br>
tanti colla ducis, sed non ut crimina solum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1090</span><br>
uestra tegat tellus: iusto date tura sepulchro<br>
et placate caput cineresque in litore fusos<br>
colligite atque unam sparsis date manibus urnam.<br>
sentiat aduentum soceri uocesque querentis<br>
audiat umbra pias. dum nobis omnia praefert,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1095</span><br>
dum uitam Phario mauolt debere clienti,<br>
laeta dies rapta est populis, concordia mundo<br>
nostra perit. caruere deis mea uota secundis,<br>
ut te conplexus positis felicibus armis<br>
adfectus a te ueteres uitamque rogarem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1100</span><br>
Magne, tuam dignaque satis mercede laborum<br>
contentus par esse tibi. tunc pace fideli<br>
fecissem ut uictus posses ignoscere diuis,<br>
fecisses ut Roma mihi.' nec talia fatus<br>
inuenit fletus comitem nec turba querenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1105</span><br>
credidit: abscondunt gemitus et pectora laeta<br>
fronte tegunt, hilaresque nefas spectare cruentum,<br>
o bona libertas, cum Caesar lugeat, audent.
</P>
<div class="footer">
	<p>
		<a href="/lucan.html">Lucan</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>