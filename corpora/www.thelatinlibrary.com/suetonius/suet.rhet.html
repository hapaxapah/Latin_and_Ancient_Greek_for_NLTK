<html>
	<head>
		<title>
			Suetonius: de Rhetoribus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>C. SVETONI TRANQVILII DE RHETORIBVS
</p>

<p class=smallborder></P>

<p class=margin>
<a href="#1">1</A>
<a href="#2">2</A>
<a href="#3">3</A>
<a href="#4">4</A>
<a href="#5">5</A>
<a href="#6">6</A>
<a href="#7">7</A>
<a href="#8">8</A>
<a href="#9">9</A>
<a href="#10">10</A>
<a href="#11">11</A>
<a href="#12">12</A>
<a href="#13">13</A>
<a href="#14">14</A>
<a href="#15">15</A>
<a href="#16">16</A>
<a href="#17">17</A>
</P>

<p class=smallborder></P>

<p>
<a name="1"></A>[1] Rhetorica quoque apud nos perinde atque grammatica
fere recepta est, paulo etiam difficilius, qirippe quam constet nonnunquam
etiam prohibitam exerceri. Quod ne cui dubium sit vetus S. C. item censorium
edictum subiiciam: <i>C. Fannio Strabone M. Valerio Messala cons.
M. Pomponius praetor senatum consuluit. Quod verba facta sunt de
philosophis et rhetoribus, de ea re ita censuerut, ut N. Pomponius praetor
anirndiverteret curaretque, ut si ei e re p. fideque sua videretur, uti
Romae ne essent.</I> De eisdem interiecto tempore CN. Domitius Aenobarbus,
L. Licinius Crassus censores ita edixerunt: <i>Renuntiatum est nobis, esse
homines qui novum genus disciplinae instituerunt, ad quos inventus in ludum
conveniat; eos sibi nomen imposuisse Latinos rhetoras; ibi homines adolescenhtuls
dies lotos desidere. Maiores nostri, quae liberos suos discere et quos
in ludos itare vellent, instituerunt. Haec nova, quae praeter consuetudinern
ac morem maiorum fiunt, neque placent neque recta videntur. Quapropter
et iis qui eos ludos habent, et iis qui eo venire consuerunt, videtur faciundum
ut ostenderemus nostram sententiam, nobis non placere.</I>

</p>

<p>Paulatim et ipsa utilis honestaque apparuit, multique earn et praesidii
causa et gloriae appetiverunt. Cicero ad praeturam usque etiam Graece declamitavit,
Latine vero senior quoque et quidem cum consulibus Hirtio et Pansa, quos
<i>discipulos et grandis praetextatos</I> vocabat. CN. Pompeium quidam
historici tradiderunt sub ipsum civile bellum, quo facilius C. Curioni
promptissimo iuveni, causam Caesaris defendenti, contradiceret, repetisse
declamandi consnetudinem; M. Antonium, item Augustum ne Mutinensi quidem
bello omisisse. Nero Caesar primo imperii anno, publice quoque bis antea,
declamavit. Plerique autem oratorum etiam declamationes ediderunt. Quare
magno studio hominibus iniecto, magna etiam professorum ac doctorum profluxit
copia, adeoque floruit, ut nonnulli ex infima fortuna in ordinem senatorium
atque ad summos honores processerint.

</p>

<p>Sed ratio docendi nec una omnibus, nec singulis eadero semper fuit,
quando vario modo quisque discipulos exercuerunt. Nam et dicta praeclare
per omnes figuras, per casus et apologos aliter atque aliter exponere,
et narrationes cum breviter ac presse tum latius et uberius explicare consuerant;
interdum Graecorum scripta convertere, ac illustres laudare vel vituperare;
quaedam etiam ad usum communis vitae instituta turn utilia et necessaria,
tum perniciosa et supervacanea ostendere; saepe fabulis fidero firmare
aut demere, quod genus thesis et anascenas et catascenas Graeci vocant;
donec sensim haec exoleverunt, et ad controversiam ventum est.

</p>

<p>Veteres controversiae aut ex historiis trahebantur, sicut sane nonnullae
usque adhuc,.aut ex veritate ac re, si qua forte recens accidisset; itaque
locorum etiam appellationibus additis proponi solebant. Sic certe collectae
editaeque se habent, ex quibus non alienum fuerit unam et alteram exempli
causa ad verbum referre.

</p>

<p><i>Aestivo tempore adolescentes urbani cum Ostiam venissent, litus ingressi,
piscatores trahentes rete adierunt et pepigerunt, bolum quanti emerent;
nummos solverunt; diu expectaverunt, dum retia extraherentur; aliquando
extractis, piscis nullus affuit, sed sporta auri obsula. Turn emptores
bolum suum aiunt, piscatores suum.</I>

</p>

<p><i>Venalici cum Brundusi gregem venalium e navi educerent, formoso et
pretioso puero, quod portitores verebantur, bullam et praetextam
togam imposuerunt; facile fallaciam celarunt. Romarn venitur, res cognita
est, petitur puer, quod domini voluntate fuerit liber, in libertatem.</I>
Olim autem eas appellationes Graece synthesis vocabant: mox controversias
quidem, sed aut fictas aut iudiciales.

</p>

<p>Illustres professores, et quorum memoria aliqua extet, non temere alii
reperientur quam de quibus tradam.

</p>

<p><a name="2"></A>[2] L. Plotius Gallus. De hoc Cicero in epistola ad
M. Titinnium sic refert: <i>Equidem memoria teneo, pueris nobis primum
Laline docere coepisse Plotium quendam. Ad quern cum fieret concursus,
quod studiosissimus quisque apud eum exerceretur, dolebarn mihi idem non
licere. Continebar autem doctissimorum hominum auctoritate, qui existimabant
Graecis exercitationibus ali melius ingenia posse.</I> Hunc eundem (nam
diutissime vixit) M. Coelius in oratione, quam pro se de vi habuit, significat
dictasse Atratino, accusatori suo, actionem; subtractoque nomine, <i>ordearium</I>
eum <i>rhetorem</I> appellat, deridens ut <i>inflatum ac levem et sordidum.</I>

</p>

<p><a name="3"></A>[3] L. Voltacilius Pilutus servisse dicitur atqne etiam
ostiarius vetere more in catena fuisse, donec ob ingenium ac studium litterarum
manumissus, accusanti patrono subscripsit. Deinde rhetoricam professus,
CN. Pompeium Magnum docuit, patrisque eius res gestas, nec minus ipsius,
compluribus libris exposuit; <i>primus omnium libertinorum,</I> ut Cornelius
Nepos opinatur, <i>scribere historiam orsus, nonnisi ab honestissimo quoque
scribi solitam ad id tempus.</I>

</p>

<p><a name="4"></A>[4] M. Epidius, calumnia notatus, ludum dicendi aperuit
docuitque inter ceteros M. Antonium el Augustum; quibusquondam C. Cannutius,
obiicientibus sibi quod in re p. administranda potissimum consularis Isaurici
sectam sequeretur, <i>malle</I> respondit <i>Isaurici esse discipulum quam
Epidi calumniatoris.</I> Hic Epidius ortum se ab Epidio Nucerino praedicabat,
quem ferunt olim praecipitatum in fontem fluminis Sarni, paulo post cum
cornibus extitisse, ac statim non comparuisse in numeroque deorum habitum.

</p>

<p><a name="5"></A>[5] Sextus Clodius, e Sicilia, Latinae simul Graecaeque
eloquentiae professor, male oculatus et dicax,<i> par oculorum in amicitia
M. Antonii triumviri extrisse se</I> aiebat; eiusdem uxorem Fulviam, cui
altera bucca inflatior erat, <i>acumen stili tentare</I> dixit, nec eo
minus, immo vel magis ob hoc Antonio gratus. A quo mox consule ingens etiam
congiarium accepit, ut ei in Philippicis Cicero obiicit: <i>Adhibes ioci
causa magistrum, suffragio tuo et compotorum tuorum rhetorem, </I>cui <i>concessisti
ut in te quae vellet diceret, salsum omnino </I>hominem,
sed <i>materia facilis in te et in tuos dicta dicere. At quanta merces
rhetori est data! Audite, audite, P. C. et cognoscite</I> rei p. <i>vulnera.
Duo milia iugerum campi Leontini Sex. Clodio rhetori assignasti et
quidem immunia, ut tanta mercede nihil sapere disceres.</I>

</p>

<p><a name="6"></A>[6] C. Albucius Silus, Novariensis, cum aedilitate in
patria fungeretur, cum forte ius diceret, ab iis contra quos pronuntiabat
pedibus e tribunali detractus est. Quod indigne ferens; statim contendit
ad portam et inde Romam, receptusque in Planci oratoris contubernium, cui
declamaturo mos erat prius aliquem qui ante diceret excitare, suscepit
eas partes, atque ita implevit ut Planco silentium imponeret, non audenti
in comparationem se demittere. Sed ex eo clarus, propria auditoria instituit,
solitus proposita controversia sedens incipere, et calore demum provectus
consurgere ac perorare, declamare autem genere vario: modo splendide atque
adornate, tum, ne usque quaque scholasticus existimaretur, circumcise ac
sordide et tantum non trivialibus verbis. Egit et causas, verum rarius,
dum amplissimam quamque sectatur, nec alium in ulla locum quam perorandi.
Postea renuntiavit foro partim pudore, partim metu; nam cum in lite quadam
centumvirali, adversario, quem ut impium erga parentes incessebat, ius
iurandum quasi per figuram sic optulisset: <i>Iura per patris matrisque
cineres, qui inconditi iacent!</I> et alia in hunc modum, arripiente
eo conditionem, nec iudicibus aspernantibus, non sine magna sui invidia
negotium afflixit. Et rursus in cognitione caedis Mediolani apud L. Pisonem
proconsulem defendens reum, cum cohiberent lictores nimias laudantium voces,
et ita excauduisset, ut deplorato Italiae statu, <i>quasi iterum in formarn
provinciae redigeretur</I>, M. insuper Brutum, cuius statua in conspectu
erat, invocaret <i>legum ac libertatis auctorem el vindicern</I>, pene
poenas luit. Iam autem senior ob vitium vomicae Novariam rediit, convocataque
plebe causis, propter quas mori destinasset, diu ac more concionantis redditis,
abstinuit cibo.
</P>

<p class=smallborder>

</p>

<p>Reliqua desiderantur. Supersunt tamen in indice praemisso
nomina rhetorum undecim, et post stellulam posuimus quae Hieronymus in
Chronico hinc decerpsit.

</p>

<p><a name="7"></A>[7] L. Cestius Pius * <i>Cestius Smyrnaeus Latinam Romae
rhetoricam docuit</I> <i>(anno ab u. c. 741).</I>

</p>

<p><a name="8"></A>[8] M. Porcius Latro * <i>M. Porcius Latro, Latinus
declamator, taedio duplicis quartanae semet ipsum interfecit (a. 750. 751)</I>

</p>

<p><a name="9"></A>[9] Q. Curtius Rufus *

</p>

<p><a name="10"></A>[10] L. Valerius Primanus *

</p>

<p><a name="11"></A>[11] Verginius Flavus *

</p>

<p><a name="12"></A>[12] L. Statius Ursulus * <i>Statius Ursulus</I> (al.
<i>Sursulus,</I> al. <i>Surculus) Tolosanus celeberrime in Gallia rhetoricam
docet (a. 810. 811).</I>

</p>

<p><a name="13"></A>[13] P. Clodius Quirinalis * <i>Clodius (</I>al. <i>Claudius)
Quirinalis, rhetor Arelatensis, Romae insignissime docet (a 797.
798).</I>

</p>

<p><a name="14"></A>[14] M. Antonius Liberalis * <i>M. Antonius
Liberalis, Latinus rhetor, magnas inimicitias cum Palaemone exercet
(a. 801. 802).</I>

</p>

<p><a name="15"></A>[15] Sex. Iulius Gabinianus * <i>Gabinianus celeberrimi
nominisrhetor in Galliis docuit (a. 829. 830).</I>

</p>

<p><a name="16"></A>[16] M. Fabius Quintilianus * <i>M. Fabius Quintilianus
Romam a Galba perducitur (a. 821) ... Quintilianus, ex Hispania
Calagurritanus, qui primus Romae publicam scholam et salarium e fisco accepit,
claruit (a. 838-842)</I>

</p>

<p><a name="17"></A>[17] Iulius Tiro *

</p>

<p>Minus certa fide haec quoque hinc petita existimantur:</p>

<p>Nicetas et Hybreas et Theodorus et Plutio nobilissimi artis rhetoricae
Graeci praeceptores habentur. <i>Hieronymus in Chronico ad annum ab u.
c. 724.</I>

</p>

<p>Isaeus rhetor fuit ... illius temporis, cuius et Tranquillus meminit. <i>Scholia
ad Iuvenal. 3, 74.</I>
</p>

<p class=border></P>

<p>
<table border=0 cellspacing=10 cellpadding=0 align=CENTER>
<tr>
	<td><a href="/suet.html">Suetonius</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>