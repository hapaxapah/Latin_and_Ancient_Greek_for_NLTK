<html>
	<head>
		<title>
			Suetonius: de Grammaticis
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>C. SVETONI TRANQVILII DE GRAMMATICIS
</p>

<p class=smallborder></P>

<p class=margin>
	<a href="#1">1</A> <a href="#2">2</A> <a href="#3">3</A> <a href="#4">4</A>
<a href="#5">5</A> <a href="#6">6</A> <a href="#7">7</A> <a href="#8">8</A>
<a href="#9">9</A> <a href="#10">10</A> <a href="#11">11</A> <a href="#12">12</A>
<a href="#13">13</A> <a href="#14">14</A> <a href="#15">15</A> <a href="#16">16</A>
<a href="#17">17</A> <a href="#18">18</A> <a href="#19">19</A> <a href="#20">20</A>
<a href="#21">21</A> <a href="#22">22</A> <a href="#23">23</A> <a href="#24">24</A>

</P>

<p class=smallborder></P>


<p>

<a name="1"></A>[1] Grammatica Romae ne in usu quidem olim, nedum in
honore ullo erat, rudi scilicet ac bellicosa etiam tum civitate, necdum
magnopere liberalibus disciplinis vacante. Initium quoque eius mediocre
extitit, siquidem antiquissimi doctorum, qui iidem et poetae et semigraeci
erant, (Livium et Ennium dico, quos utraque lingua domi forisque docuisse
adnotatum est) nihil amplius quam Graecos interpretabantur, aut si quid
ipsi Latine composuissent praelegebant. Nam quod nonnulli tradunt
duos libros de litteris syllabisque, item de metris ab eodem Ennio editos,
iure arguit L. Cotta non poetae sed posterioris Ennii esse, cuius etiam
de augurandi disciplina volumina ferantur.

</p>

<p>
<a name="2"></A>[2] Primus igitur, quantum opinamur, studium grammaticae
in urbem intulit Crates Mallotes, Aristarchi aequalis, qui missus ad senatum
ab Attalo rege inter secundum ac tertium Punicum bellum sub ipsam Ennii
mortem, cum regione Palatii prolapsus in cloacae foramen crus fregisset,
per omne legationis simul et valitudinis tempus plurimas acroasis subinde
fecit assidueque disseruit, ac nostris exemplo fuit ad imitandum. Hactenus
tamen imitati, ut carmina parum adhuc divulgata vel defunctorum amicorum
vel si quorum aliorum probassent, diligentius retractarent ac legendo commentandoque
etiam ceteris nota facerent; ut C. Octavius Lampadio Naevii Punicum bellum,
quod uno volumine et continenti scriptura expositum divisit in septem libros:
ut postea Q. Vargunteius annales Ennii, quos certis diebus in magna frequentia
pronuntiabat; ut Laelius Archelaus Vettiasque Philocomus Lucilii satyras
familiaris sui, quas legisse se apud Archelaum Pompeius Lenaeus, apud Philocomum
Valerius Cato praedicant.

</p>

<p>
<a name="3"></A>[3] Instruxerunt auxeruntque ab omni parte grammaticam
L. Aelius Lanuvinus generque Aelii Ser. Cloduis, uterque eques Ro. multique
ac varii et in doctrina et in re p. usus. Aelius cognomine duplici fuit;
nam et Praeconinus, quod pater eius praeconium fecerat, vocabatur, et Stilo,
quod orationes nobilissimo cuique scribere solebat; tantus optimatium fautor,
ut Metellum Numidicum in exilium comitatus sit. Servius cum librum soceri
nondum editum fraude intercepisset, et ob hoc repudiatus pudore ac taedio
secessisset ab urbe, in podagrae morbum incidit; cuius impatiens veneno
sibi perunxit pedes et enecuit ita, ut parte ea corporis quasi praemortua
viveret.

</p>

<p>
Posthac magis ac magis et gratia et cura artis increvit, ut ne clarissimi
quidem viri abstinuerint quo minus et ipsi aliquid de ea scriberent, utque
temporibus quibusdam super viginti celebres scholae fuisse in urbe tradantur;
pretia vero grammaticorum tanta mercedesque tam magnae, ut constet Lutatium
Daphnidem, quem Laevius Melissus per cavillationem nominis Panos agasma
dicit, DCC. milibus nummum a Q. M. Catulo emptum ac brevi manumissum,
L. Apuleium ab Eficio Calvino equite Romano praedivite quadringenis annuis
*conductos multos edoceret. Nam in provincias quoque grammatica penetraverat,
ac nonnulli de notissimis doctoribus peregre docuerunt, maxime in Gallia
Togata; inter quos Octavius Teucer et Pescennius Iaccus et Oppius Chares;
hic quidem ad ultimam aetatem, et cum iam non ingressu modo deficeretur
sed et visu.

</p>

<p>
<a name="4"></A>[4] Appellatio grammaticorum Graeca consuetudine invaluit;
sed initio litterati vocabantur. Cornelius quoque Nepos libello quo distinguit
litteratum ab erudito, litteratos quidem vulgo appellari ait eos qui aliquid
diligenter et acute scienterque possint aut dicere aut scribere, ceterum
proprie sic appellandos poetarum interpretes, qui a Graecis grammatici
nominentur. Eosdem litteratores vocitatos Messala Corvinus in quadam epistola
ostendit, <i>non esse sibi </I>dicens <i>rem cum Furio Bibaculo, ne cum
Ticida quidem aut litteratore Catone</I>; significat enim haud dubie Valerium
Catonem, poetam simul grammaticumque notissimum. Sunt qui litteratum a
litteratore distinguant, ut Graeci grammaticum a grammatista, et illum
quidem absolute, hunc mediocriter doctum existiment. Quorum opinionem Orbilius
etiam exemplis confirmat; namque <i>apud maiores </I>ait, <i>cum familia
alicuius venalis produceretur, non temere litteratum in titulo, sed litteratorem
inscribi solitum esse, quasi non perfectum litteris, sed imbutum</I>.

</p>

<p>
Veteres grammatici et rhetoricam docebant, ac multorum de utraque arte
commentarii feruntur. Secundum quam consuetudinem posteriores quoque existimo,
quanquam iam discretis professionibus, nihilo minus vel retinuisse vel
instituisse et ipsos quaedam genera institutionum ad eloquentiam praeparandam,
ut problemata, paraphrasis, allocutiones, ethologias atque alia hoc genus;
ne scilicet sicci omnino atque aridi pueri rhetoribus traderentur. Quae
quidem omitti iam video, desidia quorundam et infantia; non enim fastidio
putem. Me quidem adolescentulo, repeto quendam Principem nomine alternis
diebus declamare, alternis disputare, nonnullis vero mane disserere, post
meridiem remoto pulpito declamare solitum. Audiebam etiam, memoria patrum
quosdam e grammatici statim ludo transisse in forum atque in numerum praestantissimorum
patronorum receptos.

</p>

<p>
Clari professores et de quibus prodi possit aliquid dum taxat a nobis
fere hi fuerunt.

</p>

<p>
<a name="5"></A>[5] Sevius Nicanor primus ad famam dignationemque docendo
pervenit, fecitque praeter commentarios, quorum tamen pars maxima intercepta
dicitur, satyram quoque, in qua libertinum se ac duplici cognomine esse
per haec indicat:
</p>

<p class=poetry>

<i>Sevius Nicanor Marci libertus negabit:</I>
<br><i>Sevius post huius * idem ac Marcus docebit.</I></p>

<p>


Sunt qui tradant, ob infamiam quandam eum in Sardiniam secessisse ibique
diem obisse.

</p>

<p>
<a name="6"></A>[6] Aurelius Opilius, Epicurei cuiusdam libertus, philosophiam
primo, deinde rhetoricam, novissime grammaticam docuit. Dimissa autem schola,
Rutilium Rafum damnatum in Asiam secutus, ibidem Smyrnae simul consenuit,
composuitque variae eruditionis aliquot volumina, <i>ex quibus novem unius
corporis, quia scriptores ac poetas sub clientela Musarum iudicaret, non
absurde et fecisse et scripsisse se</I> ait <i>ex numero divarum et appellatione</I>.
Huius cognomen in plerisque indicibus et titulis per unam L litteram scriptum
animadverto, verum ipse id per duas effert in parastichide libelli, qui
inscribitur pinax.

</p>

<p>
<a name="7"></A>[7] M. Antonius. Gnipho, ingenuus in Gallia natus sed
expositus, a nutritore suo manumissus institutusque (Alexandriae quidem,
ut aliqui tradunt, in contubernio Dionysi Scytobrachionis: quod equidem
non temere crediderim, cum temporum ratio vix congruat) fuisse dicitur
ingenii magni, memoriae singularis, nec minus Graece quam Latine doctus;
praeterea comi facilique natura, nec unquam de mercedibus pactus, eoque
plura ex liberalitate discentium consecutus. Docuit primum in Divi Iulii
domo pueri, deinde in sua privata. Docuit autem et rhetoricam, ita ut
quotidie praecepta eloquentiae traderet, declamaret vero nonnisi nundinis.
Scholam eius claros quoque viros frequentasse aiunt, in iis M. Ciceronem,
etiam cum praetura fungeretur. Scripsit multa, quamvis annum aetatis quinquagesimum
non excesserit. Etsi Ateius Philologus duo tantum volumina de Latino sermone
reliquisse eum tradit; nam cetera scripta discipulorum eius esse, non ipsius;
in quibus et suum alicubi reperiri nomen, ut hoc *.

</p>

<p>
<a name="8"></A>[8] M. Pompilius Andronicus, natione Syrus, studia Epicureae
sectae desidiosior in professione grammatica habebatur minusque idoneus
ad tuendam scholam. Itaque cum se in urbe non solum Antonio Gniphoni, sed
ceteris etiam deterioribus postponi videret, Cumas transiit ibique in otio
vixit et multa composuit; verum adeo inops atque egens, ut coactus sit
praecipuum illud opusculum suum annalium Ennii elenchorum XVI. milibus
nummum cuidam vendere, quos libros Orbilius suppressos redemisse se dicit
vulgandosque curasse nomine auctoris.

</p>

<p>
<a name="9"></A>[9] L. Orbilius Pupillus Beneventanus, morte parentum,
una atque eadem die inimicorum dolo interemptorum, destitutus, primo apparituram
magistratibus fecit; deinde in Macedonia corniculo, mox equo meruit; functusque
militia, studia repetit, quae iam inde a puero non leviter attigerat; ac
professus diu in patria, quinquagesimo demum anno Romam consule Cicerone
transiit docuitque maiore fama quam emolumento. Namque iam.persenex <i>pauperem
se et habitare sub tegulis </I>quodam scripto fatetur. Librum etiam, cui
est titulus Perialogos, edidit continentem querelas de iniuriis, quas professores
neglegentia aut ambitione parentum acciperent. Fuit antem naturae acerbae,
non modo in antisophistas, quos omni in occasione laceravit, sed etiam
in discipulos, ut et Horatius significat <i>plagosum </I>eum appellans,
et Domitius Marsus scribens:
</p>

<p class=poetry>

<i>Si quos Orbilius ferula scuticaque cecidit.</I></p>

<p>


Ac ne principum quidem virorum insectatione abstinuit; siquidem ignotus
adhuc cum iudicio frequenti testimonium diceret, interrogatus a Varrone
diversae partis advocato, quidnam ageret et quo artificio uteretur, <i>gibberosos
se de sole in umbram transferre </I>respondit; quod Murena gibber erat.
Vixit prope ad centesimum aetatis annum, amissa iam pridem memoria, ut
versus Bibaculi docet:
</p>

<p class=poetry>

<i>Orbilius ubinam est, litterarum oblivio?</I></p>

<p>


Statua eius Beneventi ostenditur in Capitolio ad sinistram latus marmorea
habitu sedentis ac palliati, appositis duobus scriniis. Reliquit filium
Orbilium, et ipsum grammaticum professorem.

</p>

<p>
<a name="10"></A>[10] L. Ateius Philologus libertinus Athenis est natus.
<i>Hunc </I>Capito Ateius notas iuris consultus <i>inter grammaticos rhetorem,
inter rhetores grammaticum fuisse </I>ait. De eodem Asinius Pollio in libro,
quo Sallustii scripta reprehendit ut nimia priscorum verborum affectatione
oblita, ita tradit: <i>In eam rem adiutorium ei fecit maxime quidam Ateius
Praetextatus nobilis grammaticus Latinus, declamantium deinde auditor atque
praeceptor, ad summam Philologus ab semet nominatus</I>. Ipse ad Laelium
Hermam scripsit, <i>se in Graecis litteris magnum processum habere et in
Latinis nonnullum, audisse Antonium Gniphonem eiusque * Hermam, postea
docuisse. Praecepisse autem multis et claris iuvenibus, in quis Appio quoque
et Pulchro Claudiis fratribus, quorum etiam comes in provincia fuerit</I>.
Philologi appellationem assumpsisse videtur, quia sic ut Eratosthenes,
qui primus hoc cognomen sibi vindicavit, multiplici variague doctrina censebatur.
Quod sane ex commentariis eius apparet, quanquam paucissimi extent; de
quorum tamen copia sic altera ad eundem Hermam epistola significat: <i>Hylen
nostram aliis memento commendare, quam omnis generis coegimus, uti scis,
octingentos in libros</I>. Coluit postea familiarissime C. Sallustium et
eo defuncto Asinium Pollionem, quos historiam componere aggressos, alterum
breviario rerum omnium Romanarum, ex quibus quas vellet eligeret, instruxit,
alterum praeceptis de ratione scribendi. Quo magis miror Asinium credidisse,
antiqua eum verba et figuras solitum esse colligere Sallustio; cum sibi
sciat nihil aliud suadere quam ut noto civilique et proprio sermone utatur,
vitetque maxime obscuritatem Sallustii et audaciam in translationibus.

</p>

<p>
<a name="11"></A>[11] P. Valerius Cato, ut nonnulli tradiderunt, Burseni
cuiusdam libertus ex Gallia; ipse libello, cui est titulus Indignatio,
ingenuum se natum ait et pupillum relictum, eoque facilius licentia Syllani
temporis exutum patrimonio. Docuit multos et nobiles, visusque est peridoneus
praeceptor, maxime ad poeticam tendentitus, ut quidem apparere vel his
versiculis potest:
</p>

<p class=poetry>

<i>Cato grammaticus, Latina Siren,</I>
<br><i>Qui solus legit ac facit poetas.</I></p>

<p>


Is scripsit praeter grammaticos libellos etiam poemata, ex quibus praecipue
probantur Lydia et Diana. Lydiae Ticida meminit:
</p>

<p class=poetry>

<i>Lydia doctorum maxima cura liber;</I></p>

<p>


Dianae Cinna:
</p>

<p class=poetry>

<i>Secula permaneat nostri Dictynna Catonis.</I></p>

<p>


Vixit ad extremam senectam, sed in summa pauperie et pene inopia, abditus
modico gurgustio, postquam Tusculana villa creditoribus cesserat, ut auctor
est Bibaculus:
</p>

<p class=poetry>

<i>Si quis forte mei domum Catonis,</I>
<br><i>Depictas minio assulas, et illos</I>
<br><i>Custodis videt hortulos Priapi:</I>
<br><i>Miratur, quibus ille disciplinis,</I>
<br><i>Tantam sit sapientiam assecutus,</I>
<br><i>Quem tres cauliculi, selibra farris,</I>
<br><i>Racemi duo tegula sub una</I>
<br><i>Ad summam prope nutriant senectam.</I></p>

<p>


Et rursus:
</p>

<p class=poetry>

<i>Catonis modo, Galle, Tusculanum</I>
<br><i>Tota creditor urbe venditabat.</I>
<br><i>Mirati sumus, unicum magistrum,</I>
<br><i>Summum grammaticum, optimum poetam</I>
<br><i>Omnes solvere posse quaestiones,</I>
<br><i>Unim difficile expedire nomen.</I>
<br><i>En cor Zenodoti, en iecur Cratetis!</I></p>

<p>


<a name="12"></A>[12] Cornelius Epicadus, L. Cornelii Syllae dictatoris
libertus calatorque in sacerdotio augurali, filio quoque eius Fausto gratissimus
fuit; quare nunquam non utriusque se libertum edidit. Librum autem, quem
Sylla novissimum de rebus suis imperfectum reliquerat, ipse supplevit.

</p>

<p>
<a name="13"></A>[13] Staberius Eros suomet aere emptus de catasta et
propter litterarum studium manumissus, docuit inter ceteros Brutum et Cassium.
Sunt qui tradant tanta eum honestate praeditum, ut temporibus Syllanis
proscriptorum liberos gratis et sine mercede ulla in disciplinam receperit.

</p>

<p>
<a name="14"></A>[14] Curtius Nicia haesit CN. Pompeio et C. Memmio;
sed cum codicillos Memmi ad Pompei uxorem de stupro pertulisset, proditus
ab ea, Pompeium offendit, domoque ei interdictum est. Fuit et M.Ciceronis
familiaris; in cuius epistola ad Dolabellam haec de eo legimus: <i>Nihil
Romae geritur quod te putem scire curare, nisi forte scire vis, me inter
Niciam nostrum et Vidium iudicem esse. Profert alter, opinor duobus versiculis,
expensum [Niciae;] alter Aristarchus hos obelizei: ego tanquam criticus
antiquos iudicaturus sum, utrum sint tou [poietou an parembeblemenoi.]</I>
Item ad Atticum: <i>De Nicia quod scribis, si ita me haberem ut eius humanitate
frui possem, in primis vellem mecum illum habere; sed mihi solitudo et
recessus provincia est. Praeterea nosti Niciae nostri imbecllitatem, mollitiam,
consuetudinem victus. Cur ergo illi molestus esse [velim, cum mihi ille
iucundus esse non] possit? Voluntas tamen eius mihi grata est</I>. Huius
de Lucilio libros etiam Santra comprobat.

</p>

<p>
<a name="15"></A>[15] Lenaeus, Magni Pompei libertus et pene omnium
expeditionum comes, defuncto eo filiisque eius schola se sustentavit; docuitque
in Carinis ad Telluris, in qua regione Pompeiorum domus fuerat, ac tanto
amore erga patroni memoriam extitit, ut Sallustium historicum, quod eum
<i>oris probi, animo inverecundo </I>scripsisset, acerbissima satyra laceraverit,
<i>lastaurum et lurconem et nebulonem popinonemque appellans, et vita scriptisque
monstrosum, praeterea priscorum Catonisque verborum ineruditissimum furem</I>.
Traditur autem puer adhuc Athenis surreptus, refugisse in patriam, perceptisque
liberalibus disciplinis, pretium suum retulisse, verum ob ingenium atque
doctrinam gratis manumissus.

</p>

<p>
<a name="16"></A>[16] Q. Caecilius Epirota, Tusculi natus, libertus
Attici equitis Romani, ad quem sunt Ciceronis epistolae, cum filiam patroni
nuptam M. Agrippae doceret, suspectus in ea et ob hoc remotus, ad Cornelium
Gallum se contulit vixitque una familiarissime, quod ipsi Gallo inter gravissima
crimina ab Augusto obiicitur. Post deinde damnationem mortemque Galli scholam
aperuit, sed ita ut paucis et tantum adulescentibus praeciperet, praetextato
nemini, nisi si cuius parenti hoc officium negare non posset. Primus dicitur
Latine ex tempore disputasse, primusque Virgilium el alios poetas novos
praelegere coepisse, quod etiam Domitii Marsi versiculus indicat:

</p>

<p>
<i>Epirota, tenellorum nutricula vatum.</I>

</p>

<p>
<a name="17"></A>[17] M. Verrius Flaccus libertinus docendi genere maxime
claruit. Namque ad exercitanda discentium ingenia aequales inter se committere
solebat, proposita non solum materia quam scriberent, sed et praemio quod
victor auferret. Id erat liber aliquis antiquus, pulcher aut rarior. Quare
ab Augusto quoque nepotibus eius praeceptor electus, transiit in Palatium
cum tota schola, verum ut ne quem amplius posthac discipulum reciperet;
docuitque in atrio Catulinae domus, quae pars Palatii tunc erat, et centena
sestertia in annum accepit. Decessit aetatis exactae sub Tiberio. Statuam
habet Praeneste, in superiore fori parte circa hemicyclium, in quo fastos
a se ordinatos et marmoreo parieti incisos publicarat.

</p>

<p>
<a name="18"></A>[18] L. Crassicius, genere Tarentinus, ordinis libertini,
cognomine Pasicles, mox Pansam se transnominavit. Hic initio circa scenam
versatus est, dum mimographos adiuvat; deinde in pergula docuit, donec
commentario Zmyrnae edito adeo inclaruit, ut haec de eo scriberentur:
</p>

<p class=poetry>

<i>Uni Crassicio se credere Zmyrna probavit:</I>
<br><i>Desinite indocti coniugio hanc petere!</I>
<br><i>Soli Crassicio se dixit nubere velle,</I>
<br><i>Intima cui soli nota sua extiterint.</I></p>

<p>


Sed cum edoceret iam multos ac nobiles, in iis Iulium Antonium, triumviri
filium, ut Verrio quoque Flacco compararetur, dimissa repente schola, transiit
ad Q. Sexti philosophi sectam.

</p>

<p>
<a name="19"></A>[19] Scribonius Aphrodisius, Orbilii servus atque discipulus,
mox a Scribonia Libonis filia, quae prior Augusti uxor fuerat, redemptus
et manumissus, docuit quo Verrius tempore, cuius etiam libris de orthographia
rescripsit, non sine insectatione studiorum morumque eius.

</p>

<p>
<a name="20"></A>[20] C. Iulius Hyginus, Augusti libertus, natione Hispanus,
(nonnulli Alexandrinum putant et a Caesare puerum Romam adductum Alexandria
capta) studiose et audiit et imitatus est Cornelium Alexandrum grammaticum
Graecum, quem propter antiquitatis notitiam Polyhistorem multi, quidam
Historiam vocabant. Praefuit Palatinae bibliothecae, nec eo secius plurimos
docuit; fuitque familirarissimus Ovidio poetae et Clodio Licino consulari,
historico, qui eum admodum pauperem decessisse tradit et liberalitate sua,
quoad vixerit, sustentatum. Huius libertus fuit Iulius Modestus, in studiis
atque doctrina vestigia patroni secutus.

</p>

<p>
<a name="21"></A>[21] C. Melissus, Spoleti natus ingenuus, sed ob discordiam
parentum expositus, cura et industria educatoris sui altiora studia percepit,
ac Maecenati pro grammatico muneri datus est. Cui cum se gratum et acceptum
in modum amici videret, quanquam asserente matre, permansit tamen in statu
servitutis praesentemque condicionem verae origini anteposuit; quare cito
manumissus, Augusto etiam insinuatus est. Quo delegante, curam ordinandarum
bibliothecarum in Octaviae porticu suscepit. Atque, ut ipse tradit, sexagesimum
aetatis annum agens, libellos Ineptiarum, qui nunc Iocorum inscribuntur,
componere instituit, absolvitque C et L, quibus et alios diversi operis
postea addidit. Fecit et novum genus togatarum inscripsitque trabeatas.

</p>

<p>
<a name="22"></A>[22] M. Pomponius Marcellus, sermonis Latini exactor
molestissimus, in advocatione quadam (nam interdum et causas agebat) soloecismum
ab adrersario factum usque adeo arguere perseveravit, quoad Cassius Severus,
interpellatis iudicibus, dilationem petiit, ut litigalor suus alium grammaticum
adhiberet; <i>quando non putat is cum adversario de iure sibi, sed de soloecismo
controversiam futuram</I>. Hic idem, cum ex oratione Tiberium reprehendisset,
affirmante Ateio Capitone, et esse illud Latinum, et si non esset, futurum
certe iam inde: Mentitur inquit Capito; tu enim, Caesar, civitatem dare
potes hominibus, verbo non potes. Pugilem olim fuisse, Asinius Gallus hoc
in eum epigrammate ostendit:
</p>

<p class=poetry>

<i>Qui caput ad levam didicit, glossemata nobis</I>
<br><i>Praecipit: os nullum, vel potius pugilis!</I></p>

<p>


<a name="23"></A>[23] Q. Remmius Palaemon, Vicetinus, mulieris verna, primo,
ut ferunt, textrinum, deinde herilem filium dum comitatur in scholam, litteras
didicit. Postea manumissus docuit Romae ac principem locum inter grammaticos
tenuit, quanquam infamis omnibus vitiis, palamque et Tiberio et mox Claudio
praeidicantibus, <i>nemini minus institutionem puerorum vel invenum committendam</I>.
Sed capiebat homines cum memoria rerum, tum facilitate sermonis; nec non
etiam poemata faciebat ex tempore. Scripsit vero variis, nec vulgaribus
metris. Arrogantia fuit tanta, ut M. Varronem <i>porcum </I>appellaret;
<i>secum et natas et morituras litteras </I>iactaret; <i>nomen suum m Bucolicis
non temere positum, sed praesagante Virgilio, fore quandoque omnium poetarum
ac poematum Palaemonem iudicem</I>. Gloriabatur etiam, <i>latrones quondam
sibi propter nominis celebritatem parsisse</I>. Luxuriae ita indulsit,
ut saepius in die lavaret, nec sufficeret sumptibus, quanquam ex schola
quadringena annua caperet, ac non multo minus ex re familiari; cuius diligentissimus
erat, cum et officinas promercalium vestium exerceret, et agros adeo coleret,
ut vitem manu eins insitam satis constet CCCLX uvas edidisse. Sed maxime
flagrabat libidinibus in mulieres, usque ad infamiam oris; dicto quoque
non infaceto notatum fernut cuiusdam, qui cum in turba osculum sibi ingerentem
quanquam refugiens devitare non posset. <i>Vis tu</I>, inquit,<i> magister,
quotiens festinantem aliquem vides, abligurire</I>?

</p>

<p>
<a name="24"></A>[24] M. Valerius Probus, Berytius, diu centuriatum
petiit, donec taedio ad studia se contulit. Legerat in provincia quosdam
veteres libellos apud grammatistam, durante adhuc ibi antiquorum memoria,
necdum omnino abolita sicut Romae. Hos cum diligentius repeteret atque
alios deinceps cognoscere cuperet, quamvis omnes contemni magisque obprobrio
legentibus quam gloriae et fructui esse animadverteret, nihilo minns in
proposito mansit; multaque exemplaria contracta emendare ac distinguere
et annotare curavit, soli huic nec ulli praeterea grammatices parti deditus.
Hic non tam discipulos quam sectatores aliquot habuit. Nunquam enim ita
docuit ut magistri personam sustineret; unum et alterum, vel cum plurimos
tres aut quatuor postmeridianis horis admittere solebat, cubansque inter
longos ac vulgares sermones legere quaedam, idque perraro. Nimis pauca
et exigua de quibusdam minutis quaestiunculis edidi. Reliquit autem non
mediocrem silvam observationum sermonis antiqui.
</p>

<p class=border></P>

<p>

<table border=0 cellspacing=10 cellpadding=0 align=CENTER>
<tr>
	<td><a href="/suet.html">Suetonius</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>