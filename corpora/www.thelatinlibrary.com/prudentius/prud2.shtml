<html>
	<head>
		<title>
			Prudentius II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>HYMNUS IN HONOREM PASSIONIS LAURENTII
</p>

<p class=border></P>

<p>
Antiqua fanorum parens,<br>
iam Roma Christo dedita,<br>
Laurentio uictrix duce<br>
ritum triumfas barbarum.<br>
<br>
Reges superbos uiceras<br>
populosque frenis presseras,<br>
nunc monstruosis idolis<br>
inponis imperii iugum.<br>
<br>
Haec sola derat gloria<br>
urbis togatae insignibus,<br>
feritate capta gentium<br>
domaret ut spurcum Iouem,<br>
<br>
non turbulentis uiribus<br>
Cossi, Camilli aut Caesaris,<br>
sed martyris Laurentii<br>
non incruento proelio.<br>
<br>
Armata pugnauit Fides<br>
proprii cruoris prodiga;<br>
nam morte mortem diruit<br>
ac semet inpendit sibi.<br>
<br>
Fore hoc sacerdos dixerat<br>
iam Xystus adfixus cruci<br>
Laurentium flentem uidens<br>
crucis sub ipso stipite:<br>
<br>
'Desiste discessu meo<br>
fletum dolenter fundere!<br>
praecedo, frater; tu quoque<br>
post hoc sequeris triduum.'<br>
<br>
Extrema uox episcopi,<br>
praenuntiatrix gloriae,<br>
nihil fefellit; nam dies<br>
praedicta palmare praetulit.<br>
<br>
Qua uoce, quantis laudibus<br>
celebrabo mortis ordinem,<br>
quo passionem carmine<br>
digne retexens concinam?<br>
<br>
hic primus e septem uiris,<br>
qui stant ad aram proximi,<br>
leuuita sublimis gradu<br>
et ceteris praestantior,<br>
<br>
claustris sacrorum praeerat<br>
caelestis arcanum domus<br>
fidis gubernans clauibus<br>
uotasque dispensans opes.<br>
<br>
Versat famem pecuniae<br>
praefectus urbi regiae,<br>
minister insani ducis,<br>
exactor auri et sanguinis,<br>
<br>
qua ui latentes eruat<br>
nummos operta existimans<br>
talenta sub sacrariis<br>
cumulosque congestos tegi.<br>
<br>
Laurentium sisti iubet,<br>
exquirit arcam ditibus<br>
massis refertam et fulgidae<br>
montes monetae conditos.<br>
<br>
'Soletis', inquit, 'conqueri<br>
saeuire nos iusto amplius,<br>
cum christiana corpora<br>
plus quam cruente scindimus.<br>
<br>
Abest atrocioribus<br>
censura feruens motibus,<br>
blande et quiete efflagito,<br>
quod sponte obire debeas.<br>
<br>
Hunc esse uestris orgiis<br>
moremque et artem proditum est,<br>
hanc disciplinam foederis,<br>
libent ut auro antistites.<br>
<br>
Argenteis scyfis ferunt<br>
fumare sacrum sanguinem<br>
auroque nocturnis sacris<br>
adstare fixos cereos.<br>
<br>
Tum summa cura est fratribus,<br>
ut sermo testatur loquax,<br>
offerre fundis uenditis.<br>
sestertiorum milia.<br>
<br>
Addicta auorum praedia<br>
foedis sub auctionibus<br>
successor exheres gemit<br>
sanctis egens parentibus.<br>
<br>
haec occuluntur abditis<br>
ecclesiarum in angulis<br>
et summa pietas creditur<br>
nudare dulces liberos.<br>
<br>
Deprome thensauros, malis<br>
suadendo quos praestrigiis<br>
exaggeratos obtines,<br>
nigrante quos claudis specu.<br>
<br>
hoc poscit usus publicus,<br>
hoc fiscus, hoc aerarium,<br>
ut dedita stipendiis<br>
ducem iuuet pecunia.<br>
<br>
Sic dogma uestrum est,<br>
suum quibusque reddito.<br>
en, Caesar agnoscit suum<br>
nomisma nummis inditum.<br>
<br>
Quod Caesaris scis, Caesari<br>
da, nempe iustum postulo.<br>
ni fallor, haud ullam tuus<br>
signat deus pecuniam,<br>
<br>
nec,  cum  ueniret  aureos<br>
secum Filippos detulit,<br>
praecepta sed uerbis dedit<br>
inanis a marsuppio.<br>
<br>
Inplete dictorum fidem,<br>
qua uos per orbem uenditis,<br>
nummos libenter reddite,<br>
estote uerbis diuites!'<br>
<br>
Nil asperum Laurentius<br>
refert ad ista aut turbidum,<br>
sed ut paratus obsequi<br>
obtemperanter adnuit.<br>
<br>
'Est diues', inquit, 'non nego,<br>
habetque nostra ecclesia<br>
opumque et auri plurimum<br>
nec quisquam in orbe est ditior.<br>
<br>
Is ipse tantum non habet<br>
argenteorum enigmatum<br>
Augustus arcem possidens,<br>
cui nummus omnis scribitur.<br>
<br>
Sed nec recuso prodere<br>
locupletis arcam numinis,<br>
uulgabo cuncta et proferam,<br>
pretiosa quae Christus tenet.<br>
<br>
Vnum sed orans flagito:<br>
indutiarum paululum,<br>
quo fungat efficacius<br>
promissionis munere,<br>
<br>
dum tota digestim mihi<br>
Christi supellex scribitur;<br>
nam calculanda primitus,<br>
tum subnotanda est summula'.<br>
<br>
Laetus tumescit gaudio<br>
praefectus ac spem deuorat<br>
aurum, uelut iam conditum<br>
domi maneret, gestiens.<br>
<br>
Pepigere tempus tridui,<br>
laudatus inde absoluitur<br>
Laurentius, sponsor sui<br>
et sponsor ingentis lucri.<br>
<br>
Tribus per urbem cursitat<br>
diebus infirma agmina<br>
omnesque, qui poscunt stipem,<br>
cogens in unum et congregans.<br>
<br>
Illic utrisque obtutibus<br>
orbes cauatos praeferens<br>
baculo regebat praeuio<br>
errore nutantem gradum<br>
<br>
et claudus infracto genu<br>
uel crure trunco semipes<br>
breuiorue planta ex altera<br>
gressum trahebat inparem.<br>
<br>
Est, ulcerosis artubus<br>
qui tabe corrupta fluat,<br>
est, cuius arens dextera<br>
neruos in ulnam contrahat.<br>
<br>
Tales plateis omnibus<br>
exquirit, adsuetos ali<br>
ecclesiae matris penu,<br>
quos ipse promus nouerat.<br>
<br>
Recenset exim singulos<br>
scribens uiritim nomina,<br>
longo et locatos ordine<br>
adstare pro templo iubet.<br>
<br>
Praescriptus et iam fluxerat<br>
dies: furebat feruidus<br>
iudex auaro spiritu<br>
promissa solui efflagitans.<br>
<br>
Tum martyr: 'Adsistas uelim<br>
coramque dispositas opes<br>
mirere, quas noster deus<br>
praediues in sanctis habet.<br>
<br>
Videbis ingens atrium<br>
fulgere uasis aureis<br>
et per patentes porticus<br>
structos talentis ordines.'<br>
<br>
It ille nec pudet sequi.<br>
uentum ad sacratam ianuam,<br>
stabant cateruae pauperum<br>
inculta uisu examina.<br>
<br>
Fragor rogantum tollitur,<br>
praefectus horrescit stupens,<br>
conuersus in Laurentium<br>
oculisque turbatis minax.<br>
<br>
Contra ille: 'quid frendens', ait,<br>
'minitaris aut quid displicet?<br>
num sordida haec aut uilia,<br>
num dispuenda existimas?<br>
<br>
Aurum, quod ardenter sitis,<br>
effossa gignunt rudera<br>
et de metallis squalidis<br>
poenalis excudit labor,<br>
<br>
torrens uel amnis turbidis<br>
uoluens harenis inplicat;<br>
quod terrulentum ac sordidum<br>
flammis necesse est decoqui.<br>
<br>
Pudor per aurum soluitur,<br>
uiolatur auro integritas,<br>
pax occidit, fides petit,<br>
leges et ipsae intercidunt.<br>
<br>
Quid tu uenenum gloriae<br>
extollis et magni putas?<br>
si quaeris aurum uerius,<br>
lux est et humanum genus.<br>
<br>
Hi sunt alumni luminis,<br>
quos corpus artat debile,<br>
ne per salutem uiscerum<br>
mens insolescat turgida.<br>
<br>
Cum membra morbus dissicit,<br>
animus uiget robustior,<br>
membris uicissim fortibus<br>
uis sauciatur sensuum.<br>
<br>
Nam sanguis in culpam calens<br>
minus ministrat uirium,<br>
si feruor effetus malis<br>
elumbe uirus contrahat.<br>
<br>
Si forte detur optio,<br>
malim dolore asperrimo<br>
fragmenta membrorum pati<br>
et pulcher intus uiuere.<br>
<br>
Committe formas pestium<br>
et confer alternas lues:<br>
carnisne morbus foedior,<br>
an mentis et morum ulcera?<br>
<br>
Nostri per artus debiles<br>
intus decoris integri<br>
sensum uenusti innoxium<br>
laboris expertes gerunt,<br>
<br>
uestros ualentes corpore<br>
interna corrumpit lepra<br>
errorque mancum claudicat<br>
et caeca fraus nihil uidet.<br>
<br>
Quemuis tuorum principum,<br>
qui ueste et ore praenitent,<br>
magis probabo debilem,<br>
quam quis meorum est pauperum.<br>
<br>
Hunc, qui superbit serico,<br>
quem currus inflatum uehit,<br>
hydrops aquosus lucido<br>
tendit ueneno intrinsecus.<br>
<br>
Ast hic auarus contrahit<br>
manus recuruas et uolam<br>
plicans aduncis unguibus<br>
laxare neruos non ualet.<br>
<br>
Istum libido faetida<br>
per scorta tractum publica<br>
luto et cloacis inquinat,<br>
dum spurca mendicat stupra.<br>
<br>
Quid? ille feruens ambitu<br>
sitimque honoris aestuans<br>
mersisne anhelat febribus<br>
atque igne uenarum furit?<br>
<br>
Quisquis tacendi intemperans<br>
silenda prurit prodere,<br>
uexatur et scalpit iecur<br>
scabiemque cordis sustinet.<br>
<br>
Quid inuidorum pectorum<br>
strumas retexam turgidas,<br>
quid purulenta et liuida<br>
malignitatum uulnera?<br>
<br>
Tute ipse, qui Romam regis,<br>
contemptor aeterni dei,<br>
dum daemonum sordes colis,<br>
morbo laboras regio.<br>
<br>
Hi, quos superbus despicis,<br>
quos execrandos iudicas,<br>
breui ulcerosos exuent<br>
artus et incolumes erunt,<br>
<br>
cum carne corruptissima<br>
tandem soluti ac liberi<br>
pulcherrimo uitae statu<br>
in arce lucebunt patris,<br>
<br>
non sordidati aut debiles,<br>
sicut uidentur interim,<br>
sed purpurantibus stolis<br>
clari et coronis aureis.<br>
<br>
Tunc, si facultas subpetat,<br>
coram tuis obtutibus<br>
istos potentes saeculi<br>
uelim recensendos dari.<br>
<br>
Pannis uideres obsitos<br>
et mucculentis naribus,<br>
mentum saliuis uuidum<br>
lipposque palfebra putri.<br>
<br>
Peccante nil est taetrius,<br>
nil tam leprosum aut putidum,<br>
cruda est cicatrix criminum<br>
oletque ut antrum tartari.<br>
<br>
Animabus inuersa uice<br>
corrupta forma infligitur,<br>
quas pulcher aspectus prius<br>
in corpore oblectauerat.<br>
<br>
En ergo nummos aureos,<br>
quos proxime spoponderam,<br>
quos nec fauillis obruat<br>
ruina nec fur subtrahat.<br>
<br>
Nunc addo gemmas nobiles,<br>
ne pauperem Christum putes,<br>
gemmas corusci luminis,<br>
ornatur hoc templum quibus.<br>
<br>
Cernis sacratas uirgines,<br>
miraris intactas anus<br>
primique post damnum tori<br>
ignis secundi nescias.<br>
<br>
Hoc est monile ecclesiae,<br>
his illa gemmis comitur,<br>
dotata sic Christo placet,<br>
sic ornat altum uerticem.<br>
<br>
Eccum talenta, suscipe,<br>
ornabis urbem Romulam,<br>
ditabis et rem principis,<br>
fies et ipse ditior.'<br>
<br>
'Ridemur', exclamat furens<br>
praefectus, 'et miris modis<br>
per tot figuras ludimur,<br>
et uiuit insanum caput!<br>
<br>
Inpune tantas, furcifer.<br>
strofas cauillo mimico<br>
te nexuisse existimas,<br>
dum scurra saltas fabulam?<br>
<br>
Concinna uisa urbanitas<br>
tractare nosmet ludicris,<br>
egon cachinnis uenditus<br>
acroma festiuum fui?<br>
<br>
Adeone nulla austeritas,<br>
censura nulla est fascibus,<br>
adeon securem publicam<br>
mollis retudit lenitas?<br>
<br>
Dicis: 'libenter oppetam,<br>
uotiua mors est martyri' --<br>
est ista uobis, nouimus,<br>
persuasionis uanitas --;<br>
<br>
sed non uolenti inpertiam:<br>
praestetur ut mortis citae<br>
conpendiosus exitus,<br>
petite raptim non dabo.<br>
<br>
Vitam tenebo et differam<br>
poenis morarum iugibus,<br>
et mors inextricabilis<br>
longos dolores protrahet.<br>
<br>
Prunas tepentes sternite,<br>
ne feruor ignitus nimis<br>
os contumacis occupet<br>
et cordis intret abdita.<br>
<br>
Vapor senescens langueat,<br>
qui fusus adflatu leui<br>
tormenta sensim temperet<br>
semustulati corporis.<br>
<br>
Bene est, quod ipse ex omnibus<br>
mysteriarches incidit,<br>
hic solus exemplum dabit,<br>
quid mox timere debeant.<br>
<br>
Conscende constratum rogum,<br>
decumbe digno lectulo,<br>
tunc, si libebit, disputa<br>
nil esse Vulcanum meum!'<br>
<br>
Haec fante praefecto truces<br>
hinc inde tortores parant<br>
nudare amictu martyrem,<br>
uincire membra et tendere.<br>
<br>
Illi os decore splenduit<br>
fulgorque circumfusus est;<br>
talem reuertens legifer<br>
de monte uultum detulit,<br>
<br>
Iudaea quem plebs aureo<br>
boue inquinata et decolor<br>
expauit et faciem retro<br>
detorsit inpatiens dei.<br>
<br>
Talemque et ille praetulit<br>
oris corusci gloriam<br>
Stefanus per imbrem saxeum<br>
caelos apertos intuens.<br>
<br>
Inluminatum hoc eminus<br>
recens piatis fratribus,<br>
baptisma quos nuper datum<br>
Christi capaces fecerat;<br>
<br>
ast inpiorum caecitas,<br>
os oblitum noctis situ<br>
nigrante sub uelamine<br>
obducta clarum non uidet,<br>
<br>
Aegyptiae plagae in modum,<br>
quae, cum tenebris barbaros<br>
damnaret, Hebraeis diem<br>
sudo exhibebat lumine.<br>
<br>
Quin ipsa odoris qualitas,<br>
adusta quam reddit cutis,<br>
diuersa utrosque permouet:<br>
his nidor, illis nectar est.<br>
<br>
Idemque sensus dispari<br>
uariatus aura aut adficit<br>
horrore nares uindice<br>
aut mulcet oblectamine.<br>
<br>
Sic ignis aeternus deus,<br>
nam Christus ignis uerus est;<br>
is ipse conplet lumine<br>
iustos et urit noxios.<br>
<br>
Postquam uapor diutinus<br>
decoxit exustum latus,<br>
ultro e catasta iudicem<br>
conpellat adfatu breui:<br>
<br>
'Conuerte partem corporis<br>
satis crematam iugiter<br>
et fac periclum, quid tuus<br>
Vulcanus ardens egerit.'<br>
<br>
Praefectus inuerti iubet,<br>
tunc ille: 'coctum est, deuora<br>
et experimentum cape,<br>
sit crudum an assum suauius!'<br>
<br>
Haec ludibundus dixerat,<br>
caelum deinde suspicit<br>
et congemescens obsecrat<br>
miseratus urbem Romulam:<br>
<br>
'O Christe, nomen unicum,<br>
O splendor, O uirtus patris,<br>
O factor orbis et poli<br>
atque auctor horum moenium,<br>
<br>
qui sceptra Romae in uertice<br>
rerum locasti, sanciens<br>
mundum Quirinali togae<br>
seruire et armis cedere,<br>
<br>
ut discrepantum gentium<br>
mores et obseruantiam<br>
linguasque et ingenia et sacra<br>
unis domares legibus!<br>
<br>
En omne sub regnum Remi<br>
mortale concessit genus,<br>
idem loquuntur dissoni<br>
ritus, id ipsum sentiunt.<br>
<br>
Hoc destinatum, quo magis<br>
ius christiani nominis,<br>
quodcumque terrarum iacet,<br>
uno inligaret uinculo.<br>
<br>
Da, Christe, Romanis tuis,<br>
sit christiana ut ciuitas,<br>
per quam dedisti, ut ceteris<br>
mens una sacrorum foret!<br>
<br>
Confoederantur omnia<br>
hinc inde membra in symbolum,<br>
mansuescit orbis subditus,<br>
mansuescat et summum caput.<br>
<br>
Aduertat abiunctas plagas<br>
coire in unam gratiam,<br>
fiat fidelis Romulus<br>
et ipse iam credat Numa.<br>
<br>
Confundit error Troicus<br>
adhuc Catonum curiam<br>
ueneratus occultis focis<br>
Frygum penates exules.<br>
<br>
Ianum bifrontem et Sterculum<br>
colit senatus, horreo<br>
tot monstra patrum dicere<br>
et festa Saturni senis.<br>
<br>
Absterge, Christe, hoc dedecus!<br>
emitte Gabriel tuum,<br>
agnoscat ut uerum deum<br>
errans Iuli caecitas!<br>
<br>
Et iam tenemus obsides<br>
fidissimos huius spei,<br>
hic nempe iam regnant duo<br>
apostolorum principes,<br>
<br>
alter uocator gentium,<br>
alter cathedram possidens<br>
primam recludit creditas<br>
aeternitatis ianuas.<br>
<br>
Discede, adulter Iuppiter,<br>
stupro sororis oblite,<br>
relinque Romam liberam<br>
plebemque iam Christi fuge!<br>
<br>
Te Paulus hinc exterminat,<br>
te sanguis exturbat Petri,<br>
tibi id, quod ipse armaueras,<br>
factum Neronis, officit.<br>
<br>
Video futurum principem<br>
quandoque, qui seruus dei<br>
taetris sacrorum sordibus<br>
seruire Romam non sinat,<br>
<br>
qui templa claudat uectibus,<br>
ualuas eburnas obstruat,<br>
nefasta damnet limina<br>
obdens aenos pessulos.<br>
<br>
Tunc plura ab omni sanguine<br>
tandem nitebunt marmora,<br>
stabunt et aera innoxia,<br>
quae nunc habentur idola.'<br>
<br>
Hic finis orandi fuit<br>
et finis idem uinculi<br>
carnalis:  erupit uolens<br>
uocem secutus spiritus.<br>
<br>
Vexere corpus subditis<br>
ceruicibus quidam partes,<br>
quos mira libertas uiri<br>
ambire Christum suaserat.<br>
<br>
Repens medullas indoles<br>
adflarat et coegerat<br>
amore sublimis dei<br>
odisse nugas pristinas.<br>
<br>
Refrixit ex illo die<br>
cultus deorum turpium:<br>
plebs in sacellis rarior,<br>
Christi ad tribunal curritur.<br>
<br>
Sic dimicans Laurentius<br>
non ense praecinxit latus,<br>
hostile sed ferrum retro<br>
torquens in auctorem tulit.<br>
<br>
Dum daemon inuictum dei<br>
testem lacessit proelio,<br>
perfossus ipse concidit<br>
et stratus aeternum iacet.<br>
<br>
Mors illa sancti martyris<br>
mors uera templorum fuit,<br>
tunc Vesta Palladios lares<br>
inpune sensit deseri.<br>
<br>
Quidquid Quiritum sueuerat<br>
orare simpuuium Numae,<br>
Christi frequentans atria,<br>
hymnis resultat martyrem.<br>
<br>
Ipsa et senatus lumina,<br>
quondam luperci aut flamines,<br>
apostolorum et martyrum<br>
exosculantur limina.<br>
<br>
Videmus inlustres domos,<br>
sexu ex utroque nobiles,<br>
offerre uotis pignera<br>
clarissimorum liberum.<br>
<br>
Vittatus olim pontifex<br>
adscitur in signum crucis<br>
acdemque, Laurenti, tuam<br>
Vestalis intrat Claudia.<br>
<br>
O ter quaterque et septies<br>
beatus urbis incola,<br>
qui te ac tuorum comminus<br>
sedem  celebrat ossuum,<br>
<br>
cui propter aduolui licet,<br>
qui fletibus spargit locum,<br>
qui pectus in terram premit,<br>
qui uota fundit murmure!<br>

<br>
Nos Vasco Hiberus diuidit<br>
binis remotos Alpibus<br>
trans Cottianorum iuga<br>
trans et Pyrenas ninguidos.<br>
<br>
Vix fama nota est, abditis<br>
quam plena sanctis Roma sit,<br>
quam diues urbanum solum<br>
sacris sepulcris floreat.<br>
<br>
Sed qui caremus his bonis<br>
nec sanguinis uestigia<br>
uidere coram possumus,<br>
caelum intuemur eminus.<br>
<br>
Sic, sancte Laurenti, tuam<br>
nos passionem quaerimus,<br>
est aula nam duplex tibi,<br>
hic corporis, rorentis polo.<br>
<br>
Illic inenarrabili<br>
allectus urbi municeps<br>
aeternae in arce curiae<br>
gestas coronam ciuicam.<br>
<br>
Videor uidere inlustribus<br>
gemmis coruscantem uirum,<br>
quem Roma caelestis sibi<br>
legit perennem consulem.<br>
<br>
Quae sit potestas credita<br>
et muneris quantum datum,<br>
probant Quiritum gaudia,<br>
quibus rogatus adnuis.<br>
<br>
Quod quisque supplex postulat,<br>
fert inpetratum prospero,<br>
poscunt, iocantur, indicant,<br>
et tristis haut ullus redit,<br>
<br>
ceu praesto semper adsies<br>
tuosque alumnos urbicos<br>
lactante conplexus sinu<br>
paterno amore nutrias.<br>
<br>
Hos inter, o Christi decus,<br>
audi poetam rusticum,<br>
cordis fatentem crimina<br>
et facta prodentem sua.<br>
<br>
Indignus agnosco et scio,<br>
quem Christus ipse exaudiat,<br>
sed per patronos martyras<br>
potest medellam consequi.<br>
<br>
Audi benignus supplicem<br>
Christi reum Prudentium<br>
et seruientem corpori<br>
absolue uinclis saeculi!<br>
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>