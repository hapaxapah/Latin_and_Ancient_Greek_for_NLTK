<html>
	<head>
		<title>
			Prudentius VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>HYMNUS IN HONOREM QUIRINI MARTYRIS, EPISCOPI ECCLESIAE SISCIANAE
</p>

<p class=border></P>

<p>
Insignem meriti uirum,<br>
quirinum placitum deo,<br>
urbis moenia Sisciae<br>
concessum sibi martyrem<br>
conplexu patrio fouent.<br>
<br>
 Hic sub Galerio duce,<br>
qui tunc lllyricos sinus<br>
urgebat dicionibus,<br>
fertur catholicam fidem<br>
inlustrasse per exitum.<br>
<br>
 Non illum gladii rigor<br>
non incendia, non ferae<br>
crudeli interitu necant,<br>
sed lymfis fluuialibus<br>
gurges, dum rapit, abluit.<br>
<br>
 Nil refert, uitreo aequore<br>
an de flumine sanguinis<br>
tinguat passio martyrem,<br>
aeque gloria prouenit<br>
fluctu quolibet uuida.<br>
<br>
 Summo pontis ab ardui<br>
sanctae plebis episcopus<br>
in praeceps fluuio datur<br>
suspensum laqueo gerens<br>
ingentis lapidem molae.<br>
<br>
 Deiectum placidissimo<br>
amnis uertice suscipit<br>
nec mergi patitur sibi<br>
miris uasta natatibus<br>
saxi pondera sustinens.<br>
<br>
 Spectant eminus e solo<br>
doctorem pauidi greges;<br>
nam Christi populus frequens<br>
riparum sinuamina<br>
stipato agmine saepserat.<br>
<br>
 Sed Quirinus, ut eminens<br>
os circumtulit, heu, suos<br>
exemplo trepidos uidet;<br>
nil ipse proprii memor<br>
inter stagna periculi<br>
<br>
 confirmat pia pectora<br>
uerbis mitificis rogans,<br>
ne quem talia terreant<br>
neu constans titubet fides<br>
aut poenam putet emori.<br>
<br>
 Dicentem fluitantibus<br>
amnis terga uehunt uadis<br>
nec substrata profunditas<br>
saxoque et laqueo et uiro<br>
audet sponte dehiscere.<br>
<br>
 Sensit martyr episcopus<br>
iam partam sibi praeripi<br>
palmam mortis et exitus<br>
ascensumque negarier<br>
aeterni ad solium patris:<br>
<br>
 'Hisu cunctipotens', ait,<br>
'haudquaquam tibi gloria<br>
haee est insolita aut noua<br>
calcare fremitum maris<br>
prona et flumina sistere.<br>
<br>
 Scimus discipulum Petrum,<br>
cum uestigia tingueret<br>
mortali trepidus pede,<br>
dextrae subsidio tuae<br>
subiecisse salum solo;<br>
<br>
 Iordanem quoque nouimus<br>
tortis uerticibus uagum,<br>
dum fertur rapido impetu,<br>
ad fontem refluis retro<br>
confugisse meatibus.<br>
<br>
 Haec miracula sunt tuae<br>
uirtutis, domine, ut, modo<br>
suspendar leue praenatans,<br>
summo gurgite fluminis<br>
cum collo scopulum traham.<br>
<br>
 Iam plenus titulus tui est<br>
et uis prodita nominis,<br>
quam gentilis hebet stupor:<br>
absoluas, precor, optime,<br>
huius numc animae moras.<br>
<br>
 Quid possis, probat amnicus.<br>
qui uectat silicem, liquor.<br>
hoc iam, quod superest, cedo,<br>
quo nil est pretiosius,<br>
pro re, Christe deus, mori!'<br>
<br>
 Orantem simul halitus<br>
et uox deserit et calor,<br>
scandit spiritus ardua,<br>
fit pondus graue saxeum,<br>
corpus suscipiunt aquae.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>