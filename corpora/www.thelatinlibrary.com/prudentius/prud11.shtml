<html>
	<head>
		<title>
			Prudentius XI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AD VALERIANUM EPISCOPUM DE PASSIONE HIPPOLYTI BEATISSIMI MARTYRIS
</p>

<p class=border></P>

<p>
Innumeros cineres sanctorum Romula in urbe<br>
 uidimus, o Christi Valeriane sacer.<br>
Incisos tumulis titulos et singula quaeris<br>
 nomina:  difficile est, ut replicare queam.<br>
Tantos iustorum populos furor inpius hausit,<br>
 cum coleret patrios Troia Roma deos.<br>
Plurima litterulis signata sepulcra 1oquuntur<br>
 martyris aut nomen aut epigramma aliquod,<br>
sunt et muta tamen tacitas claudentia tumbas<br>
 marmora, quae solum significant numerum.<br>
Quanta uirum iaceant congestis corpora aceruis,<br>
 nosse licet, quorum nomina nulla legas.<br>
Sexaginta illic defossas mole sub una<br>
 reliquias memini me didicisse hominum,<br>
quorum solus habet conperta uocabula Christus,<br>
 utpote quos propriae iunxit amicitiae.<br>
Haec dum lustro oculis et sicubi forte latentes<br>
 rerum apices ueterum per monumenta sequor,<br>
inuenio Hippolytum, qui quondam scisma Nouati<br>
 presbiter attigerat nostra sequenda negans,<br>
usque ad martyrii prouectum insigne tulisse<br>
 lucida sanguinei praemia supplicii.<br>
Nec mirere senem peruersi dogmatis olim<br>
 munere ditatum catholicae fidei.<br>
Cum iam uaesano uictor raperetur ab hoste<br>
 exultante anima carnis ad exitium,<br>
plebis amore suae multis comitantibus ibat;<br>
 consultus quaenam secta foret melior,<br>
respondit: 'fugite, o miseri, execranda Nouati<br>
 scismata, catholicis reddite uos populis!<br>
Vna fides uigeat, prisco quae condita templo est,<br>
 quam Paulus retinet quamque cathedra Petri.<br>
Quae docui, docuisse piget: uenerabile martyr<br>
 cerno, quod a cultu rebar abesse dei.'<br>
His ubi detorsit laeuo de tramite plebem<br>
 monstrauitque sequi, qua uia dextra uocat,<br>
seque ducem recti spretis anfractibus idem<br>
 praebuit, erroris qui prius auctor erat,<br>
sistitur insano rectori christicolas tunc<br>
 ostia uexanti per Tiberina uiros.<br>
Illo namque die Roma secesserat, ipsos<br>
 peste Suburbanos ut quateret populos,<br>
non contentus humum celsae intra moenia Romae<br>
 tinguere iustorum caedibus assiduis.<br>
Ianiculum cum iam madidum, fora, rostra, Suburam<br>
 cerneret eluuie sanguinis affluere,<br>
protulerat rabiem Tyrreni ad litoris oram<br>
 quaeque loca aequoreus proxima portus habet.<br>
Inter carnifices et constipata sedebat<br>
 officia extructo celsior in solio,<br>
discipulos fidei detestandique rebelles<br>
 idolii ardebat dedere perfidiae.<br>
Carcereo crinita situ stare agmina contra<br>
 iusserat horrendis excrucianda modis.<br>
Inde catenarum tractus, hinc lorea flagra<br>
 stridere, uirgarum concrepitare fragor,<br>
ungula fixa cauis costarum cratibus altos<br>
 pandere secessus et lacerare iecur.<br>
Ac iam lassatis iudex tortoribus ibat<br>
 in furias cassa cognitione fremens --<br>
nullus enim Christi ex famulis per tanta repertus<br>
 supplicia, auderet qui uitiare animam --<br>
inde furens quaesitor ait:  'iam, tortor, ab unco<br>
 desine, si uana est quaestio, morte agito.<br>
Huic abscide caput, crux istum tollat in auras<br>
 uiuentesque oculos offerat alitibus;<br>
hos rape praecipites et uinctos conice in ignem,<br>
 sit pyra, quae multos deuoret una reos.<br>
En tibi, quos properes rimosae inponere cumbae<br>
 pellere et in medii stagna profunda freti.<br>
Quos ubi susceptos rabidum male suta per aequor<br>
 uexerit et tumidis caesa labarit aquis,<br>
dissociata putrem laxent tabulata carinam<br>
 conceptumque bibant undique naufragium.<br>
Squamea caenoso praestabit uentre sepulcrum<br>
 belua consumptis cruda cadaueribus.'<br>
Haec persultanti celsum subito ante tribunal<br>
 offertur senior nexibus inplicitus.<br>
Stipati circum iuuenes clamore ferebant<br>
 ipsum christicolis esse caput populis:<br>
si rorer extinctum propere caput, omnia uulgi<br>
 pectora Romanis sponte sacranda deis.<br>
Insolitum leti poscunt genus et noua poenae<br>
 inuenta, exemplo quo trepident alii.<br>
Ille supinata residens ceruice:  'quis', inquit,<br>
 'dicitur?' adfirmant dicier Hippolytum.<br>
'Ergo sit Hippolytus, quatiat turbetque iugales<br>
 intereatque feris dilaceratus equis.'<br>
Vix haec ille, duo cogunt animalia freni<br>
 ignara insueto subdere colla iugo,<br>
non stabulis blandius manu palpata magistri<br>
 imperiumque equitis ante subacta pati,<br>
sed campestre uago nuper pecus e grege captum,<br>
 quod pauor indomito corde ferinus agit.<br>
Iamque reluctantes sociarant uincula bigas<br>
 oraque discordi foedere nexuerant:<br>
temonis uice funis inest, qui terga duorum<br>
 diuidit et medius tangit utrumque latus,<br>
deque iugo in longum se post uestigia retro<br>
 protendens trahitur transit et ima pedum.<br>
Huius ad extremum, sequitur qua puluere summo<br>
 cornipedum refugas orbita trita uias,<br>
crura uiri innectit laqueus nodoque tenaci<br>
 adstringit plantas cumque rudente ligat.<br>
Postquam conposito satis instruxere paratu<br>
 martyris ad poenam uerbera, uincla, feras,<br>
instigant subitis clamoribus atque flagellis<br>
 iliaque infestis perfodiunt stimulis.<br>
Vltima uox audita senis uenerabilis haec est:<br>
 'hi rapiant artus, tu rape, Christe, animam!'<br>
Prorumpunt alacres caecoque errore feruntur,<br>
 qua sonus atque tremor, qua furor exagitant.<br>
Incendit feritas, rapit impetus et fragor urget<br>
 nec cursus uolucer mobile sentit onus.<br>
Per siluas, per saxa ruunt, non ripa retardat<br>
 fluminis aut torrens oppositus cohibet,<br>
prosternunt saepes et cuncta obstacula rumpunt,<br>
 prona, fragosa petunt, ardua transiliunt.<br>
Scissa minutatim labefacto corpore frusta<br>
 carpit spinigeris stirpibus hyrtus ager.<br>
Pars summis pendet scopulis, pars sentibus haeret,<br>
 parte rubent frondes, parte madescit humus.<br>
Exemplar sceleris paries habet inlitus, in quo<br>
 multicolor fucus digerit omne nefas,<br>
picta super tumulum species liquidis uiget umbris<br>
 effigians tracti membra cruenta uiri.<br>
Rorantes saxorum apices uidi, optime papa,<br>
 purpureasque notas uepribus inpositas.<br>
Docta manus uirides imitando effingere dumos<br>
 luserat et minio russeolam saniem.<br>
Cernere erat ruptis conpagibus ordine nullo<br>
 membra per incertos sparsa iacere situs.<br>
Addiderat caros gressu lacrimisque sequentes,<br>
 deuia quo fractum semita monstrat iter.<br>
Maerore attoniti atque oculis rimantibus ibant<br>
 inplebantque sinus uisceribus laceris.<br>
Ille caput niueum conplectitur ac reuerendam<br>
 canitiem molli confouet in gremio;<br>
hic umeros truncasque manus et bracchia et ulnas<br>
 et genua et crurum fragmina nuda legit.<br>
Palliolis etiam bibulae siccantur harenae,<br>
 ne quis in infecto puluere ros maneat.<br>
Si quis et in sudibus recalenti aspergine sanguis<br>
 insidet, hunc omnem spongia pressa rapit.<br>
Nec iam densa sacro quidquam de corpore silua<br>
 obtinet aut plenis fraudat ab exequiis.<br>
Cumque recensetis constaret partibus ille,<br>
 corporis integri qui fuerat numerus,<br>
nec purgata aliquid deberent auia toto<br>
 ex homine extersis frondibus et scopulis,<br>
metando eligitur tumulo locus, ostia linquunt,<br>
 Roma placet, sanctos quae teneat cineres.<br>
Haud procul extremo culta ad pomeria uallo<br>
 mersa latebrosis crypta patet foueis.<br>
Huius in occultum gradibus uia prona reflexis<br>
 ire per anfractus luce latente docet.<br>
Primas namque fores summo tenus intrat hiatu<br>
 inlustratque dies limina uestibuli.<br>
Inde ubi progressu facili nigrescere uisa cst<br>
 nox obscura loci per specus ambiguum,<br>
occurrunt celsis inmissa foramina tectis,<br>
 quae iaciant claros antra super radios.<br>
Quamlibet ancipites texant hinc inde recessus<br>
 arta sub umbrosis atria porticibus,<br>
at tamen excisi subter caua uiscera montis<br>
 crebra terebrato fornice lux penetrat.<br>
Sic datur absentis per subterranea solis<br>
 cernere fulgorem luminibusque frui.<br>
Talibus Hippolyti corpus mandatur opertis,<br>
 propter ubi adposita est ara dicata deo.<br>
Illa sacramenti donatrix mensa eademque<br>
 custos fida sui martyris adposita<br>
seruat ad aeterni spem uindicis ossa sepulcro,<br>
 pascit item sanctis Tibricolas dapibus.<br>
Mira loci pietas et prompta precantibus ara<br>
 spes hominum placida prosperitate iuuat.<br>
Hic corruptelis animique et corporis aeger<br>
 oraui quotiens stratus, opem merui.<br>
Quod laetor reditu, quod re, uenerande sacerdos,<br>
 conplecti licitum est, scribo quod haec eadem,<br>
Hippolyto scio me debere, deus cui Christus<br>
 posse dedit, quod quis postulet, adnuere.<br>
Ipsa, illas animae exuuias quae continet intus,<br>
 aedicula argento fulgurat ex solido.<br>
Praefixit tabulas diues manus aequore leui<br>
 candentes, recauum quale nitet speculum,<br>
nec Pariis contenta aditus obducere saxis<br>
 addidit ornando clara talenta operi.<br>
Mane salutatum concurritur: omnis adorat<br>
 pubis, eunt, redeunt solis adusque obitum.<br>
Conglobat in cuneum Latios simul ac peregrinos<br>
 permixtim populos religionis amor.<br>
Oscula perspicuo figunt inpressa metallo,<br>
 balsama defundunt, fletibus ora rigant.<br>
Iam cum se renouat decursis mensibus annus<br>
 natalemque diem passio festa refert,<br>
quanta putas studiis certantibus agmina cogi<br>
 quaeue celebrando uota coire deo!<br>
Vrbs augusta suos uomit effunditque Quirites,<br>
 una et patricios ambitione pari<br>
Confundit plebeia falanx umbonibus aequis<br>
 discrimen procerum praecipitante fide.<br>
Nec minus Albanis acies se candida portis<br>
 explicat et longis ducitur ordinibus,<br>
exultant fremitus uariarum hinc inde uiarmn,<br>
 indigena et Picens plebs et Etrusca uenit.<br>
Concurrit Samnitis atrox, habitator et altae<br>
 Campanus Capuae iamque Nolanus adest,<br>
quisque sua laetus cum coniuge dulcibus et cum<br>
 pigneribus rapidum carpere gestit iter.<br>
Vix capiunt patuli populorum gaudia campi<br>
 haeret et in magnis densa cohors spatiis.<br>
Angustum tantis illud specus esse cateruis<br>
 haud dubium est, ampla fauce licet pateat.<br>
Stat sed iuxta aliud, quod tanta frequentia templum<br>
 tunc adeat cultu nobile regifico,<br>
parietibus celsum sublimibus atque superba<br>
 maiestate potens muneribusque opulens.<br>
Ordo columnarum geminus laquearia tecti<br>
 sustinet auratis suppositus trabibus.<br>
Adduntur graciles tecto breuiore recessus,<br>
 qui laterum seriem iugiter exsinuent,<br>
At medios aperit tractus uia latior alti<br>
 culminis exsurgens editiore apice.<br>
Fronte sub aduersa gradibus sublime tribunal<br>
 tollitur, antistes praedicat unde deum.<br>
Plena laborantes aegre domus accipit undas<br>
 artaque confertis aestuat in foribus<br>
maternum pandens gremium, quo condat alumnos<br>
 ac foueat fetos adcumulata sinus.<br>
Si bene commemini, colit hunc pulcherrima Roma<br>
 Idibus Augusti mensis, ut ipsa uocat<br>
prisco more diem, quem te quoque, sancte magister,<br>
 annua festa inter dinumerare uelim.<br>
Crede, salutigeros feret hic uenerantibus ortus<br>
 lucis honoratae praemia restituens.<br>
Inter sollemnes Cypriani uel Chelidoni<br>
 Eulaliaeque dies currat et iste tibi.<br>
Sic te pro populo, cuius tibi credita uita est,<br>
 orantem Christus audiat omnipotens;<br>
sic tibi de pleno lupus excludatur ouili<br>
 agna nec ulla tuum capta gregem minuat;<br>
sic me gramineo remanentem denique campo<br>
 sedulus aegrotam pastor ouem referas;<br>
sic, cum lacteolis caulas conpleueris agnis,<br>
 raptus et ipse sacro sis comes Hippolyto.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>