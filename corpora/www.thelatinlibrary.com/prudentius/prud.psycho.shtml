<html>
	<head>
		<title>
			Prudentius: Psychomachia
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PRUDENTI PSYCHOMACHIA
</p>

<p class=border></P>

<p>
Praefatio
</p>

<p>
Senex fidelis prima credendi uia<br>
Abram, beati seminis serus pater,<br>
adiecta cuius nomen auxit syllaba,<br>
Abram parenti dictus, Abraham Deo,<br>
senile pignus qui dicauit uictimae,<br>
docens ad aram cum litare quis uelit,<br>
quod dulce cordi, quod pium, quod unicum<br>
deo libenter offerendum credito,<br>
pugnare nosmet cum profanis gentibus<br>
suasit, suumque suasor exemplum dedit,<br>
nec ante prolem coniugalem gignere<br>
deo placentem, matre uirtute editam,<br>
quam strage multa bellicosus spiritus<br>
portenta cordis seruientis uicerit.<br>
uictum feroces forte reges ceperant<br>
Loth inmorantem criminosis urbibus<br>
Sodomae et Gomorrae, quas fouebat aduena<br>
pollens honore patruelis gloriae.<br>
Abram sinistris excitatus nuntiis <br>
audit propinquum sorte captum bellica<br>
seruire duris barbarorum uinculis:<br>
armat trecentos terque senos uernulas, <br>
pergant ut hostis terga euntis caedere.<br>
quem gaza diues ac triumphus nobilis<br>
captis tenebant inpeditum copiis.<br>
quin ipse ferrum stringit et plenus deo<br>
reges superbos mole praedarum graues<br>
pellit fugatos, sauciatos proterit,<br>
frangit catenas et rapinam liberat:<br>
aurum, puellas, paruulos, monilia, <br>
greges equarum, uasa, uestem, buculas.<br>
Loth ipse ruptis expeditus nexibus<br>
attrita bacis colla liber erigit.<br>
Abram triumphi dissipator hostici<br>
redit recepta prole fratris inclytus<br>
ne quam fidelis sanguinis prosapiam<br>
uis pessimorum possideret principum.<br>
adhuc recentem caede de tanta uirum<br>
donat sacerdos ferculis caelestibus,<br>
dei sacerdos, rex et idem praepotens,<br>
origo cuius fonte inenarrabili<br>
secreta nullum prodit auctorem sui,<br>
Melchisedech, qua stirpe, quis maioribus<br>
ignotus, uni cognitus tantum deo.<br>
mox et triformis angelorum trinitas<br>
senis reuisit hospitis mapalia,<br>
et iam uietam Sarra in aluum fertilis<br>
munus iuuentae mater exsanguis stupet,<br>
herede guadens, et cachinni paenitens.<br>
haec ad figuram praenotata est linea,<br>
quam nostra recto uita resculpat pede:<br>
uigilandum in armis pectorum fidelium,<br>
omnemque nostri portionem corporis, <br>
quae capta foedae seruiat libidini,<br>
domi coactis liberandam uiribus;<br>
nos esse large uernularum diuites,<br>
si quid trecenti bis nouenis additis<br>
possint figura nouerimus mystica.<br>
mox ipse Christus, qui sacerdos uerus est,<br>
parente inenarrabili atque uno satus,<br>
cibum beatis offerens uictoribus<br>
paruam pudici cordis intrabit casam,<br>
monstrans honorem trinitatis hospitae.<br>
animam deinde spiritus conplexibus<br>
pie maritam, prolis expertem diu,<br>
faciet perenni fertilem de semine, <br>
tunc sera dotem possidens puerpera <br>
herede digno patris inplebit domum.<br>
<br>
Christe, graues hominum semper miserate labores,<br>
qui patria uirtute cluis propriaque, sed una,<br>
(unum namque deum colimus de nomine utroque,<br>
non tamen et solum, quia tu deus ex patre, Christe)<br>
dissere, rex noster, quo milite pellere culpas <br>
mens armata queat nostri de pectoris antro,<br>
exoritur quotiens turbatis sensibus intus<br>
seditio atque animam morborum rixa fatigat,<br>
quod tunc praesidium pro libertate tuenda<br>
quaeue acies furiis inter praecordia mixtis<br>
obsistat meliore manu.  nec enim, bone ductor,<br>
magnarum virtutum inopes neruisque carentes<br>
Christicolas uitiis populantibus exposuisti.<br>
ipse salutiferas obsesso in corpore turmas<br>
depugnare iubes, ipse excellentibus armas<br>
artibus ingenium, quibus ad ludibria cordis <br>
oppugnanda potens tibi dimicet et tibi uincat.<br>
uincendi praesens ratio est, si comminus ipsas <br>
uirtutum facies et conluctantia contra<br>
uiribus infestis liceat portenta notare.<br>
<br>
prima petit campum dubia sub sorte duelli<br>
pugnatura Fides, agresti turbida cultu,<br>
nuda umeros, intonsa comas, exerta lacertos;<br>
namque repentinus laudis calor ad noua feruens<br>
proelia nec telis meminit nec tegmine cingi,<br>
pectore sed fidens ualido membrisque retectis<br>
prouocat insani frangenda pericula belli.<br>
ecce lacessentem conlatis uiribus audet<br>
prima ferire Fidem Veterum Cultura Deorum.<br>
illa hostile caput phalerataque tempora uittis<br>
altior insurgens labefactat, et ora cruore<br>
de pecudum satiata solo adplicat et pede calcat<br>
elisos in morte oculos, animamque malignam <br>
fracta intercepti commercia gutturis artant,<br>
difficilemque obitum suspiria longa fatigant.<br>
exultat uictrix legio, quam mille coactam<br>
martyribus regina Fides animarat in hostem.<br>
nunc fortes socios parta pro laude coronat<br>
floribus ardentique iubet uestirier ostro.<br>
<br>
exim gramineo in campo concurrere prompta<br>
uirgo Pudicitia speciosis fulget in armis,<br>
quam patrias succincta faces Sodomita Libido<br>
adgreditur piceamque ardenti sulpure pinum<br>
ingerit in faciem pudibundaque lumina flammis<br>
adpetit, et taetro temptat subfundere fumo.<br>
sed dextram furiae flagrantis et ignea dirae<br>
tela lupae saxo ferit inperterrita uirgo,<br>
excussasque sacro taedas depellit ab ore.<br>
tunc exarmatae iugulum meretricis adacto<br>
transfigit gladio; calidos uomit illa uapores<br>
sanguine concretos caenoso; spiritus inde<br>
sordidus exhalans uicinas polluit auras.<br>
"hoc habet," exclamat uictrix regina, "supremus <br>
hic tibi finis erit, semper prostrata iacebis,<br>
nec iam mortiferas audebis spargere flammas <br>
in famulos famulasue dei, quibus intima casti <br>
uena animi sola feruet de lampade Christi.<br>
tene, o uexatrix hominum, potuisse resumptis<br>
uiribus extincti capitis recalescere flatu,<br>
Assyrium postquam thalamum ceruix Olofernis<br>
caesa cupidineo madefactum sanguine lauit,<br>
gemmantemque torum moechi ducis aspera Iudith<br>
spreuit et incestos conpescuit ense furores,<br>
famosum mulier referens ex hoste tropaeum<br>
non trepidante manu uindex mea caelitus audax?<br>
at fortasse parum fortis matrona sub umbra<br>
legis adhuc pugnans, dum tempora nostra figurat,<br>
uera quibus uirtus terrena in corpora fluxit<br>
grande per infirmos caput excisura ministros.<br>
numquid et intactae post partum uirginis ullum<br>
fas tibi iam superest?  post partum uirginis, ex quo<br>
corporis humani naturam pristina origo <br>
deseruit carnemque nouam uis ardua seuit,<br>
atque innupta deum concepit femina Christum,<br>
<br>
mortali de matre hominem, sed cum patre numen.<br>
inde omnis iam diua caro est quae concipit illum<br>
naturamque dei consortis foedere sumit.<br>
Verbum quippe caro factum non destitit esse<br>
quod fuerat, Verbum, dum carnis glutinat usum,<br>
maiestate quidem non degenerante per usum<br>
carnis, sed miseros ad nobiliora trahente.<br>
ille manet quod semper erat, quod non erat esse<br>
incipiens:  nos quod fuimus iam non sumus, aucti<br>
nascendo in melius:  mihi contulit et sibi mansit.<br>
nec deus ex nostris minuit sua, sed sua nostris<br>
dum tribuit nosmet dona ad caelestia uexit.<br>
dona haec sunt, quod uicta iaces, lutulenta Libido,<br>
nec mea post Mariam potis es perfringere iura.<br>
tu princeps ad mortis iter, tu ianua leti,<br>
corpora conmaculans animas in tartara mergis.<br>
abde caput tristi, iam frigida pestis, abysso;<br>
occide, prostibulum; manes pete, claudere Auerno,<br>
inque tenebrosum noctis detrudere fundum.<br>
te uoluant subter uada flammea, te uada nigra<br>
sulpureusque rotet per stagna sonantia uertex,<br>
nec iam Christicolas, furiarum maxima, temptes,<br>
ut purgata suo seruentur corpora regi."<br>
dixerat haec et laeta Libidinis interfectae<br>
morte Pudicitia gladium Iordanis in undis<br>
abluit infectum, sanies cui rore rubenti<br>
haeserat et nitidum macularat uulnere ferrum.<br>
expiat ergo aciem fluuiali docta lauacro<br>
uictricem uictrix, abolens baptismate labem<br>
hostilis iuguli; nec iam contenta piatum<br>
condere uaginae gladium, ne tecta rubigo <br>
occupet ablutum scabrosa sorde nitorem,<br>
catholico in templo diuini fontis ad aram<br>
consecrat, aeterna splendens ubi luce coruscet.<br>
<br>
ecce modesta graui stabat Patientia uultu<br>
per medias inmota acies uariosque tumultus,<br>
uulneraque et rigidis uitalia peruia pilis<br>
spectabat defixa oculos et lenta manebat.<br>
hanc procul Ira tumens, spumanti feruida rictu,<br>
sanguinea intorquens subfuso lumina felle,<br>
ut belli exsortem teloque et uoce lacessit,<br>
inpatiensque morae conto petit, increpat ore,<br>
hirsutas quatiens galeato in uertice cristas.<br>
"en tibi Martis," ait, "spectatrix libera nostri,<br>
excipe mortiferum securo pectore ferrum,<br>
nec doleas, quia turpe tibi gemuisse dolorem."<br>
sic ait, et stridens sequitur conuicia pinus<br>
per teneros crispata notos, et certa sub ipsum<br>
defertur stomachum rectoque inliditur ictu, <br>
sed resilit duro loricae excussa repulsu.<br>
prouida nam Virtus conserto adamante trilicem<br>
induerat thoraca umeris squamosaque ferri<br>
texta per intortos conmiserat undique neruos.<br>
inde quieta manet Patientia, fortis ad omnes<br>
telorum nimbos et non penetrabile durans.<br>
nec mota est iaculo monstri sine more furentis,<br>
opperiens propriis perituram uiribus Iram.<br>
scilicet indomitos postquam stomachando lacertos<br>
barbara bellatrix inpenderat et iaculorum<br>
nube superuacuam lassauerat inrita dextram,<br>
cum uentosa leui cecidissent tela uolatu,<br>
iactibus et uacuis hastilia fracta iacerent,<br>
uertitur ad capulum manus inproba et ense corusco<br>
conisa in plagam dextra sublimis ab aure<br>
erigitur mediumque ferit librata cerebrum.<br>
aerea sed cocto cassis formata metallo<br>
tinnitum percussa refert aciemque retundit<br>
dura resultantem, frangit quoque uena rebellis<br>
inlisum chalybem, dum cedere nescia cassos<br>
excipit adsultus ferienti et tuta resistit.<br>
Ira, ubi truncati mucronis fragmina uidit<br>
et procul in partes ensem crepuisse minutas,<br>
iam capulum retinente manu sine pondere ferri,<br>
mentis inops ebur infelix decorisque pudendi<br>
perfida signa abicit monumentaque tristia longe<br>
spernit, et ad proprium succenditur effera letum.<br>
missile de multis, quae frustra sparserat, unum<br>
puluere de campi peruersos sumit in usus:<br>
rasile figit humi lignum ac se cuspide uersa<br>
perfodit et calido pulmonem uulnere transit.<br>
quam super adsistens Patientia "uicimus," inquit,<br>
"exultans Vitium solita uirtute, sine ullo<br>
sanguinis ac uitae discrimine; lex habet istud<br>
nostra genus belli, furias omnemque malorum <br>
militiam et rabidas tolerando extinguere uires.<br>
ipsa sibi est hostis uesania seque furendo<br>
interimit moriturque suis Ira ignea telis."<br>
haec effata secat medias inpune cohortes<br>
egregio comitata uiro; nam proximus Iob<br>
haeserat inuictae dura inter bella magistrae,<br>
fronte seuerus adhuc et multo funere anhelus,<br>
sed iam clausa truci subridens ulcera uultu,<br>
perque cicatricum numerum sudata recensens<br>
millia pugnarum, sua praemia, dedecus hostis.<br>
illum diua iubet tandem requiescere ab omni<br>
armorum strepitu, captis et perdita quaeque<br>
multiplicare opibus, nec iam peritura referre.<br>
ipsa globos legionum et concurrentia rumpit<br>
agmina, uulniferos gradiens intacta per imbres.<br>
omnibus una comes uirtutibus adsociatur,<br>
auxiliumque suum fortis Patientia miscet.<br>
nulla anceps luctamen init uirtute sine ista<br>
uirtus, nam uidua est quam non Patientia firmat.<br>
<br>
forte per effusas inflata Superbia turmas<br>
effreni uolitabat equo, quem pelle leonis<br>
texerat et ualidos uillis onerauerat armos,<br>
quo se fulta iubis iactantius illa ferinis<br>
inferret tumido despectans agmina fastu.<br>
turritum tortis caput adcumularat in altum<br>
crinibus, extructos augeret ut addita cirros<br>
congeries celsumque apicem frons ardua ferret.<br>
carbasea ex umeris summo collecta coibat<br>
palla sinu teretem nectens a pectore nodum.<br>
a ceruice fluens tenui uelamine limbus<br>
concipit infestas textis turgentibus auras.<br>
nec minus instabili sonipes feritate superbit,<br>
inpatiens madidis frenarier ora lupatis.<br>
huc illuc frendens obuertit terga, negata<br>
libertate fugae, pressisque tumescit habenis.<br>
hoc sese ostentans habitu uentosa uirago<br>
inter utramque aciem supereminet et phaleratum<br>
circumflectit equum, uultuque et uoce minatur<br>
aduersum spectans cuneum, quem milite raro<br>
et paupertinis ad bella coegerat armis<br>
Mens Humilis, regina quidem, sed egens alieni<br>
auxilii proprio nec sat confisa paratu.<br>
Spem sibi collegam coniunxerat, edita cuius<br>
et suspensa ab humo est opulentia diuite regno.<br>
ergo Humilem postquam male sana Superbia Mentem<br>
uilibus instructam nullo ostentamine telis <br>
aspicit, in uocem dictis se effundit amaris:<br>
"non pudet, o miseri, plebeio milite claros<br>
adtemptare duces ferroque lacessere gentem<br>
insignem titulis, ueteres cui bellica uirtus<br>
diuitias peperit, laetos et gramine colles <br>
imperio calcare dedit?  nunc aduena nudus<br>
nititur antiquos, si fas est, pellere reges!<br>
en qui nostra suis in praedam cedere dextris<br>
sceptra uolunt!  en qui nostras sulcare nouales<br>
aruaque capta manu popularier hospite aratro<br>
contendunt, duros et pellere Marte colonos!<br>
nempe, o ridiculum uulgus, natalibus horis<br>
totum hominem et calidos a matre amplectimur artus,<br>
uimque potestatum per membra recentis alumni<br>
spargimus, et rudibus dominamur in ossibus omnes.<br>
quis locus in nostra tunc uobis sede dabatur, <br>
congenitis cum regna simul dicionibus aequo <br>
robore crescebant?  nati iam luce sub una<br>
et domus et domini paribus adoleuimus annis,<br>
ex quo plasma nouum de consaepto paradisi<br>
limite progrediens amplum transfugit in orbem,<br>
pellitosque habitus sumpsit uenerabilis Adam,<br>
nudus adhuc, ni nostra foret praecepta secutus.<br>
quisnam iste ignotis hostis nunc surgit ab oris<br>
inportunus, iners, infelix, degener, amens,<br>
qui sibi tam serum ius uindicat, hactenus exul?<br>
nimirum uacuae credentur friuola famae,<br>
quae miseros optare iubet quandoque futuri<br>
spem fortasse boni, lenta ut solacia mollem <br>
desidiam pigro rerum meditamine palpent.<br>
quidni illos spes palpet iners, quos puluere in isto<br>
tirones Bellona truci non excitat aere,<br>
inbellesque animos uirtus tepefacta resoluit?<br>
anne Pudicitiae gelidum iecur utile bello est?<br>
an tenerum Pietatis opus sudatur in armis?<br>
quam pudet, o Mauors et uirtus conscia, talem<br>
contra stare aciem ferroque lacessere nugas,<br>
et cum uirgineis dextram conferre choreis,<br>
Iustitia est ubi semper egens et pauper Honestas,<br>
arida Sobrietas, albo Ieiunia uultu,<br>
sanguine uix tenui Pudor interfusus, aperta<br>
Simplicitas et ad omne patens sine tegmine uulnus,<br>
et prostrata in humum nec libera iudice sese<br>
Mens Humilis, quam degenerem trepidatio prodit!<br>
faxo ego, sub pedibus stipularum more teratur <br>
inualida ista manus; neque enim perfringere duris<br>
dignamur gladiis, algenti et sanguine ferrum<br>
inbuere fragilique uiros foedare triumpho."<br>
talia uociferans rapidum calcaribus urget<br>
cornipedem laxisque uolat temeraria frenis,<br>
hostem humilem cupiens inpulsu umbonis equini<br>
sternere deiectamque supercalcare ruinam.<br>
sed cadit in foueam praeceps, quam callida forte<br>
Fraus interciso subfoderat aequore furtim,<br>
Fraus detestandis Vitiorum e pestibus una,<br>
fallendi uersuta opifex, quae praescia belli<br>
planitiem scrobibus uitiauerat insidiosis<br>
hostili de parte latens, ut fossa ruentes<br>
exciperet cuneos atque agmina mersa uoraret;<br>
ac ne fallacem puteum deprendere posset<br>
cauta acies, uirgis adopertas texerat oras,<br>
et superinposito simularat caespite campum.<br>
at regina humilis, quamuis ignara, manebat<br>
ulteriore loco nec adhuc ad Fraudis opertum<br>
uenerat aut foueae calcarat furta malignae.<br>
hunc eques illa dolum, dum fertur praepete cursu,<br>
incidit, et caecum subito patefecit hiatum.<br>
prona ruentis equi ceruice inuoluitur, ac sub<br>
pectoris inpressu fracta inter crura rotatur.<br>
at Virtus placidi moderaminis, ut leuitatem<br>
prospicit obtritam monstri sub morte iacentis,<br>
intendit gressum mediocriter, os quoque parce<br>
erigit et comi moderatur gaudia uultu.<br>
cunctanti Spes fida comes succurrit et offert<br>
ultorem gladium laudisque inspirat amorem.<br>
illa cruentatam correptis crinibus hostem<br>
protrahit et faciem laeua reuocante supinat,<br>
tunc caput orantis flexa ceruice resectum<br>
eripit ac madido suspendit colla capillo.<br>
extinctum Vitium sancto Spes increpat ore:<br>
"desine grande loqui; frangit deus omne superbum,<br>
magna cadunt, inflata crepant, tumefacta premuntur.<br>
disce supercilium deponere, disce cauere <br>
ante pedes foueam, quisquis sublime minaris.<br>
peruulgata uiget nostri sententia Christi <br>
scandere celsa humiles et ad ima redire feroces.<br>
uidimus horrendum membris animisque Goliam<br>
inualida cecidisse manu:  puerilis in illum<br>
dextera fundali torsit stridore lapillum<br>
traiectamque cauo penetrauit uulnere frontem.<br>
ille minax, rigidus, iactans, truculentus, amarus,<br>
dum tumet indomitum, dum formidabile feruet,<br>
dum sese ostentat, clipeo dum territat auras,<br>
expertus pueri quid possint ludicra parui<br>
subcubuit teneris bellator turbidus annis.<br>
me tunc ille puer uirtutis pube secutus<br>
florentes animos sursum in mea regna tetendit,<br>
seruatur quia certa mihi domus omnipotentis<br>
sub pedibus domini, meque ad sublime uocantem<br>
uictores caesa culparum labe capessunt."<br>
dixit, et auratis praestringens aëra pinnis<br>
in caelum se uirgo rapit.  mirantur euntem<br>
Virtutes tolluntque animos in uota uolentes<br>
ire simul, ni bella duces terrena retardent.<br>
confligunt Vitiis seque ad sua praemia seruant.<br>
<br>
uenerat occiduis mundi de finibus hostis<br>
Luxuria, extinctae iamdudum prodiga famae,<br>
delibuta comas, oculis uaga, languida uoce,<br>
perdita deliciis, uitae cui causa uoluptas,<br>
elumbem mollire animum, petulanter amoenas <br>
haurire inlecebras et fractos soluere sensus.<br>
ac tunc peruigilem ructabat marcida cenam,<br>
sub lucem quia forte iacens ad fercula raucos<br>
audierat lituos, atque inde tepentia linquens<br>
pocula lapsanti per uina et balsama gressu<br>
ebria calcatis ad bellum floribus ibat.<br>
non tamen illa pedes, sed curru inuecta uenusto <br>
saucia mirantum capiebat corda uirorum.<br>
o noua pugnandi species!  non ales harundo<br>
neruum pulsa fugit, nec stridula lancea torto<br>
emicat amento, frameam nec dextra minatur;<br>
sed uiolas lasciua iacit foliisque rosarum<br>
dimicat et calathos inimica per agmina fundit.<br>
inde eblanditis Virtutibus halitus inlex<br>
inspirat tenerum labefacta per ossa uenenum,<br>
et male dulcis odor domat ora et pectora et arma<br>
ferratosque toros obliso robore mulcet.<br>
deiciunt animos ceu uicti et spicula ponunt,<br>
turpiter, heu, dextris languentibus obstupefacti<br>
dum currum uaria gemmarum luce micantem<br>
mirantur, dum bratteolis crepitantia lora<br>
et solido ex auro pretiosi ponderis axem<br>
defixis inhiant obtutibus et radiorum <br>
argento albentem seriem, quam summa rotarum<br>
flexura electri pallentis continet orbe.<br>
et iam cuncta acies in deditionis amorem<br>
sponte sua uersis transibat perfida signis<br>
Luxuriae seruire uolens dominaeque fluentis<br>
iura pati et laxa ganearum lege teneri.<br>
ingemuit tam triste nefas fortissima Virtus<br>
Sobrietas, dextro socios decedere cornu<br>
inuictamque manum quondam sine caede perire.<br>
uexillum sublime crucis, quod in agmine primo <br>
dux bona praetulerat, defixa cuspide sistit,<br>
instauratque leuem dictis mordacibus alam<br>
exstimulans animos nunc probris, nunc prece mixta:<br>
"quis furor insanas agitat caligine mentes?<br>
quo ruitis?  cui colla datis?  quae uincula tandem,<br>
pro pudor, armigeris amor est perferre lacertis,<br>
lilia luteolis interlucentia sertis<br>
et ferrugineo uernantes flore coronas?<br>
his placet adsuetas bello iam tradere palmas<br>
nexibus, his rigidas nodis innectier ulnas,<br>
ut mitra caesariem cohibens aurata uirilem<br>
conbibat infusum croceo religamine nardum,<br>
post inscripta oleo frontis signacula, per quae<br>
unguentum regale datum est et chrisma perenne,<br>
ut tener incessus uestigia syrmate uerrat<br>
sericaque infractis fluitent ut pallia membris,<br>
post inmortalem tunicam quam pollice docto<br>
texuit alma Fides, dans inpenetrabile tegmen<br>
pectoribus lotis, dederat quibus ipsa renasci,<br>
inde ad nocturnas epulas, ubi cantharus ingens<br>
despuit effusi spumantia damna Falerni<br>
in mensam cyathis stillantibus, uda ubi multo<br>
fulcra mero ueterique toreumata rore rigantur?<br>
excidit ergo animis eremi sitis, excidit ille<br>
fons patribus de rupe datus, quem mystica uirga<br>
elicuit scissi salientem uertice saxi?<br>
angelicusne cibus prima in tentoria uestris<br>
fluxit auis, quem nunc sero felicior aeuo<br>
uespertinus edit populus de corpore Christi?<br>
his uos inbutos dapibus iam crapula turpis<br>
Luxuriae ad madidum rapit inportuna lupanar,<br>
quosque uiros non Ira fremens, non idola bello <br>
cedere conpulerant, saltatrix ebria flexit!<br>
state, precor, uestri memores, memores quoque Christi<br>
quae sit uestra tribus, quae gloria, quis deus et rex,<br>
quis dominus meminisse decet.  uos nobile Iudae<br>
germen ad usque dei genetricem, qua deus ipse<br>
esset homo, procerum uenistis sanguine longo.<br>
excitet egregias mentes celeberrima Dauid<br>
gloria continuis bellorum exercita curis,<br>
excitet et Samuel, spolium qui diuite ab hoste<br>
adtrectare uetat nec uictum uiuere regem<br>
incircumcisum patitur, ne praeda superstes<br>
uictorem placidum recidiua in proelia poscat.<br>
parcere iam capto crimen putat ille tyranno,<br>
at uobis contra uinci et subcumbere uotum est.<br>
paeniteat, per si qua mouet reuerentia summi <br>
numinis, hoc tam dulce malum uoluisse nefanda<br>
proditione sequi; si paenitet, haud nocet error.<br>
paenituit Ionatham ieiunia sobria dulci<br>
conuiolasse fauo sceptri mellisque sapore<br>
heu male gustato, regni dum blanda uoluptas<br>
oblectat iuuenem iurataque sacra resoluit.<br>
sed quis paenituit, nec sors lacrimabilis illa est,<br>
nec tinguit patrias sententia saeua secures.<br>
en ego Sobrietas, si conspirare paratis, <br>
pando uiam cunctis Virtutibus, ut malesuada<br>
Luxuries, multo stipata satellite, poenas <br>
cum legione sua Christo sub iudice pendat."<br>
sic effata crucem domini feruentibus offert<br>
obuia quadriiugis, lignum uenerabile in ipsos<br>
intentans frenos.  quod ut expauere feroces<br>
cornibus obpansis et summa fronte coruscum,<br>
uertunt praecipitem caeca formidine fusi<br>
per praerupta fugam.  fertur resupina reductis<br>
nequiquam loris auriga comamque madentem<br>
puluere foedatur.  tunc et uertigo rotarum<br>
inplicat excussam dominam; nam prona sub axem<br>
labitur et lacero tardat sufflamine currum.<br>
addit Sobrietas uulnus letale iacenti,<br>
coniciens silicem rupis de parte molarem.<br>
hunc uexilliferae quoniam fors obtulit ictum<br>
spicula nulla manu sed belli insigne gerenti,<br>
casus agit saxum, medii spiramen ut oris<br>
frangeret, et recauo misceret labra palato.<br>
dentibus introrsum resolutis lingua resectam<br>
dilaniata gulam frustis cum sanguinis inplet.<br>
insolitis dapibus crudescit guttur, et ossa <br>
conliquefacta uorans reuomit quas hauserat offas.<br>
"ebibe iam proprium post pocula multa cruorem,"<br>
uirgo ait increpitans, "sint haec tibi fercula tandem<br>
tristia praeteriti nimiis pro dulcibus aeui.<br>
lasciuas uitae inlecebras gustatus amarae<br>
mortis et horrifico sapor ultimus asperat haustu."<br>
caede ducis dispersa fugit trepidante pauore<br>
nugatrix acies.  Iocus et Petulantia primi<br>
cymbala proiciunt; bellum nam talibus armis <br>
ludebant resono meditantes uulnera sistro.<br>
dat tergum fugitiuus Amor, lita tela ueneno<br>
et lapsum ex umeris arcum pharetramque cadentem<br>
pallidus ipse metu sua post uestigia linquit.<br>
Pompa, ostentatrix uani splendoris, inani<br>
exuitur nudata peplo; discissa trahuntur<br>
serta Venustatis collique ac uerticis aurum<br>
soluitur, et gemmas Discordia dissona turbat.<br>
non piget adtritis pedibus per acuta frutecta<br>
ire Voluptatem, quoniam uis maior acerbam<br>
conpellit tolerare fugam; formido pericli<br>
praedurat teneras iter ad cruciabile plantas.<br>
qua se cumque fugax trepidis fert cursibus agmen, <br>
damna iacent, crinalis acus, redimicula, uittae,<br>
fibula, flammeolum, strophium, diadema, monile.<br>
his se Sobrietas et totus Sobrietatis<br>
abstinet exuuiis miles damnataque castis<br>
scandala proculcat pedibus, nec fronte seueros<br>
coniuente oculos praedarum ad gaudia flectit.<br>
fertur Auaritia gremio praecincta capaci,<br>
quidquid Luxus edax pretiosum liquerat, unca<br>
corripuisse manu, pulchra in ludibria uasto<br>
ore inhians aurique legens fragmenta caduci <br>
inter harenarum cumulos.  nec sufficit amplos<br>
inpleuisse sinus; iuuat infercire cruminis <br>
turpe lucrum et grauidos furtis distendere fiscos,<br>
quos laeua celante tegit laterisque sinistri<br>
uelat opermento; uelox nam dextra rapinas<br>
abradit spoliisque ungues exercet aënos. <br>
Cura, Famis, Metus, Anxietas, Periuria, Pallor,<br>
Corruptela, Dolus, Commenta, Insomnia, Sordes,<br>
Eumenides uariae monstri comitatus aguntur.<br>
nec minus interea rabidorum more luporum<br>
Crimina persultant toto grassantia campo,<br>
matris Auaritiae nigro de lacte creata.<br>
si fratris galeam fuluis radiare ceraunis<br>
germanus uidit conmilito, non timet ensem<br>
exerere atque caput socio mucrone ferire,<br>
de consanguineo rapturus uertice gemmas.<br>
filius extinctum belli sub sorte cadauer<br>
aspexit si forte patris, fulgentia bullis<br>
cingula et exuuias gaudet rapuisse cruentas:<br>
cognatam Ciuilis agit Discordia praedam,<br>
nec parcit propriis Amor insatiatus Habendi<br>
pigneribus spoliatque suos Famis inpia natos.<br>
talia per populos edebat funera uictrix<br>
orbis Auaritia, sternens centena uirorum<br>
millia uulneribus uariis:  hunc lumine adempto<br>
effossisque oculis uelut in caligine noctis<br>
caecum errare sinit perque offensacula multa<br>
ire, nec oppositum baculo temptare periclum.<br>
porro alium capit intuitu fallitque uidentem,<br>
insigne ostentans aliquid, quod dum petit ille,<br>
excipitur telo incautus cordisque sub ipso<br>
saucius occulto ferrum suspirat adactum.<br>
multos praecipitans in aperta incendia cogit<br>
nec patitur uitare focos, quibus aestuat aurum,<br>
quod petit arsurus pariter speculator auarus.<br>
omne hominum rapit illa genus, mortalia cuncta<br>
occupat interitu, neque est uiolentius ullum<br>
terrarum Vitium, quod tantis cladibus aeuum<br>
mundani inuoluat populi damnetque gehennae.<br>
quin ipsos temptare manu, si credere dignum est,<br>
ausa sacerdotes domini, qui proelia forte<br>
ductores primam ante aciem pro laude gerebant<br>
uirtutum, magnoque inplebant classica flatu.<br>
et fors innocuo tinxisset sanguine ferrum,<br>
ni Ratio armipotens, gentis Leuitidis una<br>
semper fida comes, clipeum obiectasset et atrae<br>
hostis ab incursu claros texisset alumnos.<br>
stant tuti Rationis ope, stant turbine ab omni<br>
inmunes fortesque animi; uix in cute summa<br>
praestringens paucos tenui de uulnere laedit<br>
cuspis Auaritiae.  stupuit Luis inproba castis <br>
heroum iugulis longe sua tela repelli;<br>
ingemit et dictis ardens furialibus infit:<br>
"uincimur, heu, segnes nec nostra potentia perfert<br>
uim solitam, languet uiolentia saeua nocendi,<br>
sueuerat inuictis quae uiribus omnia ubique <br>
rumpere corda hominum; nec enim tam ferrea quemquam<br>
durauit natura uirum, cuius rigor aera<br>
sperneret aut nostro foret inpenetrabilis auro.<br>
ingenium omne neci dedimus; tenera, aspera, dura,<br>
docta, indocta simul, bruta et sapientia, nec non<br>
casta, incesta meae patuerunt pectora dextrae.<br>
sola igitur rapui quidquid Styx abdit auaris<br>
gurgitibus.  nobis ditissima Tartara debent<br>
quos retinent populos.  quod uoluunt saecula nostrum est,<br>
quod miscet mundus, uesana negotia, nostrum.<br>
qui fit praeualidas quod pollens gloria uires<br>
deserit et cassos ludit fortuna lacertos?<br>
sordet Christicolis rutilantis fulua monetae<br>
effigies, sordent argenti emblemata, et omnis<br>
thensaurus nigrante oculis uilescit honore.<br>
quid sibi docta uolunt fastidia?  nonne triumphum<br>
egimus e Scarioth, magnus qui discipulorum<br>
et conuiua dei, dum fallit foedere mensae<br>
haudquaquam ignarum dextramque parabside iungit,<br>
incidit in nostrum flammante cupidine telum,<br>
infamem mercatus agrum de sanguine amici<br>
numinis, obliso luiturus iugera collo?<br>
uiderat et Iericho propria inter funera quantum<br>
posset nostra manus, cum uictor concidit Achar.<br>
caedibus insignis murali et strage superbus<br>
subcubuit capto uictis ex hostibus auro,<br>
dum uetitis insigne legens anathema fauillis<br>
maesta ruinarum spolia insatiabilis haurit.<br>
non illum generosa tribus, non plebis auitae<br>
iuuit Iuda parens, Christo quandoque propinquo <br>
nobilis et tali felix patriarcha nepote.<br>
quis placet exemplum generis, placeat quoque forma<br>
exitii:  sit poena eadem, quibus et genus unum est.<br>
quid moror aut Iudae populares aut populares<br>
sacricolae summi (summus nam fertur Aaron)<br>
fallere fraude aliqua Martis congressibus inpar?<br>
nil refert armis contingat palma dolisue."<br>
dixerat et toruam faciem furialiaque arma<br>
exuit inque habitum sese transformat honestum;<br>
fit Virtus specie uultuque et ueste seuera<br>
quam memorant Frugi, parce cui uiuere cordi est<br>
et seruare suum; tamquam nil raptet auare,<br>
artis adumbratae meruit ceu sedula laudem. <br>
huius se specie mendax Bellona coaptat,<br>
non ut auara lues, sed Virtus parca putetur;<br>
nec non et tenero pietatis tegmine crines<br>
obtegit anguinos, ut candida palla latentem<br>
dissimulet rabiem diroque obtenta furori,<br>
quod rapere et clepere est auideque abscondere parta,<br>
natorum curam dulci sub nomine iactet.<br>
talibus inludens male credula corda uirorum<br>
fallit imaginibus, monstrumque ferale sequuntur<br>
dum credunt Virtutis opus; capit inpia Erinys<br>
consensu faciles manicisque tenacibus artat.<br>
attonitis ducibus perturbatisque maniplis<br>
nutabat Virtutum acies errore biformis<br>
portenti, ignorans quid amicum credat in illo <br>
quidue hostile notet:  letum uersatile et anceps<br>
lubricat incertos dubia sub imagine uisus,<br>
cum subito in medium frendens Operatio campum<br>
prosilit auxilio sociis, pugnamque capessit<br>
militiae postrema gradu, sed sola duello<br>
inpositura manum, ne quid iam triste supersit.<br>
omne onus ex umeris reiecerat, omnibus ibat<br>
nudata induuiis multo et se fasce leuarat,<br>
olim diuitiis grauibusque oppressa talentis,<br>
libera nunc miserando inopum, quos larga benigne<br>
fouerat effundens patrium bene prodiga censum.<br>
iam loculos ditata fidem spectabat inanes,<br>
aeternam numerans redituro faenore summam.<br>
horruit inuictae Virtutis fulmen et inpos<br>
mentis Auaritia stupefactis sensibus haesit<br>
certa mori:  nam quae fraudis uia restet, ut ipsa<br>
calcatrix mundi mundanis uicta fatiscat<br>
inlecebris spretoque iterum sese inplicet auro?<br>
inuadit trepidam Virtus fortissima duris<br>
ulnarum nodis, obliso et gutture frangit<br>
exsanguem siccamque gulam; conpressa ligantur<br>
uincla lacertorum sub mentum et faucibus artis<br>
extorquent animam, nullo quae uulnere rapta<br>
palpitat atque aditu spiraminis intercepto<br>
inclusam patitur uenarum carcere mortem.<br>
illa reluctanti genibusque et calcibus instans<br>
perfodit et costas atque ilia rumpit anhela, <br>
mox spolia exstincto de corpore diripit, auri<br>
sordida frusta rudis nec adhuc fornace recoctam<br>
materiam, tineis etiam marsuppia crebris<br>
exesa et uirides obducta aerugine nummos<br>
dispergit seruata diu uictrix et egenis<br>
dissipat ac tenues captiuo munere donat.<br>
tunc circumfusam uultu exultante coronam<br>
respiciens alacris media inter milia clamat:<br>
"soluite procinctum, iusti, et discedite ab armis!<br>
causa mali tanti iacet interfecta; lucrandi<br>
ingluuie pereunte licet requiescere sanctis.<br>
summa quies nil uelle super quam postulet usus<br>
debitus, ut simplex alimonia uestis et una<br>
infirmos tegat ac recreet mediocriter artus<br>
expletumque modum naturae non trahat extra.<br>
intressurus iter peram ne tollito, neue<br>
de tunicae alterius gestamine prouidus ito,<br>
nec te sollicitet res crastina, ne cibus aluo<br>
defuerit:  redeunt escae cum sole diurnae.<br>
nonne uides ut nulla auium cras cogitet ac se<br>
pascendam, praestante deo, non anxia credat?<br>
confidunt uolucres uictum non defore uiles,<br>
passeribusque subest modico uenalibus asse<br>
indubitata fides dominum curare potentem<br>
ne pereant.  tu, cura dei, facies quoque Christi,<br>
addubitas ne te tuus umquam deserat auctor?<br>
ne trepidate, homines; uitae dator et dator escae est.<br>
quaerite luciferum caelesti dogmate pastum,<br>
qui spem multiplicans alat inuitiabilis aeui,<br>
corporis inmemores:  memor est qui condidit illud<br>
subpeditare cibos atque indiga membra fouere."<br>
<br>
his dictis curae emotae, Metus et Labor et Vis<br>
et Scelus et placitae fidei Fraus infitiatrix<br>
depulsae uertere solum.  Pax inde fugatis <br>
hostibus alma abigit bellum, discingitur omnis <br>
terror et auulsis exfibulat ilia zonis.<br>
uestis ad usque pedes descendens defluit imos,<br>
temperat et rapidum priuata modestia gressum.<br>
cornicinum curua aera silent, placabilis inplet<br>
uaginam gladius, sedato et puluere campi<br>
suda redit facies liquidae sine nube diei,<br>
purpuream uideas caeli clarescere lucem.<br>
agmina casta super uultum sensere Tonantis<br>
adridere hilares pulso certamine turmae,<br>
et Christum gaudere suis uictoribus arce<br>
aetheris ac patrium famulis aperire profundum.<br>
dat signum felix Concordia reddere castris <br>
uictrices aquilas atque in tentoria cogi.<br>
numquam tanta fuit species nec par decus ulli<br>
militiae, cum dispositis bifida agmina longe<br>
duceret ordinibus peditum psallente caterua,<br>
ast alia de parte equitum resonantibus hymnis.<br>
non aliter cecinit respectans uictor hiantem<br>
Istrahel rabiem ponti post terga minacis,<br>
cum iam progrediens calcaret litora sicco<br>
ulteriora pede, stridensque per extima calcis<br>
mons rueret pendentis aquae nigrosque relapso<br>
gurgite Nilicolas fundo deprenderet imo,<br>
ac refluente sinu iam redderet unda natatum <br>
piscibus et nudas praeceps operiret harenas.<br>
pulsauit resono modulantia tympana plectro<br>
turba dei celebrans mirum ac memorabile saeclis<br>
omnipotentis opus, liquidas inter freta ripas<br>
fluctibus incisis et subsistente procella<br>
crescere suspensosque globos potuisse teneri.<br>
sic expugnata Vitiorum gente resultant<br>
mystica dulcimodis Virtutum carmina psalmis.<br>
uentum erat ad fauces portae castrensis, ubi artum<br>
liminis introitum bifori dant cardine claustra.<br>
nascitur hic inopina mali lacrimabilis astu<br>
tempestas, placidae turbatrix inuida pacis, <br>
quae tantum subita uexaret clade triumphum.<br>
inter confertos cuneos Concordia forte<br>
dum stipata pedem iam tutis moenibus infert,<br>
excipit occultum Vitii latitantis ab ictu<br>
mucronem laeuo in latere, squalentia quamuis<br>
texta catenato ferri subtegmine corpus<br>
ambirent sutis et acumen uulneris hamis<br>
respuerent, rigidis nec fila tenacia nodis<br>
inpactum sinerent penetrare in uiscera telum.<br>
rara tamen chalybem tenui transmittere puncto<br>
commissura dedit, qua sese extrema politae<br>
squama ligat tunicae sinus et sibi conserit oras.<br>
intulit hoc uulnus pugnatrix subdola uictae<br>
partis et incautis uictoribus insidiata est.<br>
nam pulsa culparum acie Discordia nostros<br>
intrarat cuneos sociam mentita figuram.<br>
scissa procul palla structum et serpente flagellum<br>
multiplici media camporum in strage iacebant.<br>
ipsa redimitos olea frondente capillos<br>
ostentans festis respondet laeta choreis.<br>
sed sicam sub ueste tegit, te, maxima Virtus,<br>
te solam tanto e numero, Concordia, tristi <br>
fraude petens.  sed non uitalia rumpere sacri <br>
corporis est licitum, summo tenus extima tactu<br>
laesa cutis tenuem signauit sanguine riuum.<br>
exclamat Virtus subito turbata:  "quid hoc est?<br>
quae manus hic inimica latet, quae prospera nostra<br>
uulnerat et ferrum tanta inter gaudia uibrat?<br>
quid iuuat indomitos bello sedasse Furores<br>
et sanctum Vitiis pereuntibus omne receptum,<br>
si Virtus sub pace cadit?"  trepida agmina maestos<br>
conuertere oculos:  stillabat uulneris index <br>
ferrata de ueste cruor, mox et pauor hostem<br>
comminus adstantem prodit; nam pallor in ore <br>
conscius audacis facti dat signa reatus<br>
et deprensa tremunt languens manus et color albens.<br>
circumstat propere strictis mucronibus omnis<br>
Virtutum legio exquirens feruente tumultu<br>
et genus et nomen, patriam sectamque, deumque<br>
quem colat et missu cuiatis uenerit.  illa<br>
exsanguis turbante metu:  "Discordia dicor,<br>
cognomento Heresis; deus est mihi discolor," inquit,<br>
"nunc minor, aut maior, modo duplex et modo simplex,<br>
cum placet, aërius et de phantasmate uisus,<br>
aut innata anima est quoties uolo ludere numen;<br>
praeceptor Belia mihi, domus et plaga mundus."<br>
non tulit ulterius capti blasphemia monstri<br>
Virtutum regina Fides, sed uerba loquentis<br>
inpedit et uocis claudit spiramina pilo,<br>
pollutam rigida transfigens cuspide linguam.<br>
carpitur innumeris feralis bestia dextris;<br>
frustatim sibi quisque rapit quod spargat in auras<br>
quod canibus donet, coruis quod edacibus ultro<br>
offerat, inmundis caeno exhalante cloacis<br>
quod trudat, monstris quod mandet habere marinis.<br>
discissum foedis animalibus omne cadauer<br>
diuiditur, ruptis Heresis perit horrida membris.<br>
<br>
conpositis igitur rerum morumque secundis<br>
in commune bonis, tranquillae plebis ad unum<br>
sensibus in tuta valli statione locatis<br>
struitur media castrorum sede tribunal<br>
editiore loco, tumulus quem uerti<br>
exstruitur media castrorum sede tribunal<br>
editiore loco, tumulus quem uertice acuto<br>
excitat in speculam, subiecta unde omnia late<br>
liber inoffenso circum inspicit aëre uisus.<br>
hunc sincera Fides simul et Concordia, sacro <br>
foedere iuratae Christi sub amore sorores,<br>
conscendunt apicem; mox et sublime tribunal<br>
par sanctum carumque sibi supereminet aequo <br>
iure potestatis, consistunt aggere summo<br>
conspicuae populosque iubent adstare frequentes.<br>
concurrunt alacres castris ex omnibus omnes,<br>
nulla latet pars Mentis iners, quae corporis ullo<br>
intercepta sinu per conceptacula sese<br>
degeneri languore tegat, tentoria apertis<br>
cuncta patent uelis, reserantur carbasa, ne quis<br>
marceat obscuro stertens habitator operto.<br>
auribus intentis expectant contio, quidnam<br>
uictores post bella uocet Concordia princeps,<br>
quam uelit atque Fides Virtutibus addere legem.<br>
erumpit prima in uocem Concordia tali<br>
adloquio:  "cumulata quidem iam gloria uobis,<br>
o patris, o domini fidissima pignera Christi,<br>
contigit:  extincta est multo certamine saeua <br>
barbaries, sanctae quae circumsaepserat urbis <br>
indigenas, ferroque uiros flammaque premebat.<br>
publica sed requies priuatis rure foroque <br>
constat amicitiis:  scissura domestica turbat<br>
rem populi, titubatque foris quod dissidet intus.<br>
ergo cauete, uiri, ne sit sententia discors<br>
Sensibus in nostris, ne secta exotica tectis<br>
nascatur conflata odiis, quia fissa uoluntas<br>
confundit uariis arcana biformia fibris.<br>
quod sapimus coniungat amor; quod uiuimus uno<br>
conspiret studio:  nil dissociabile firmum est.<br>
utque homini atque deo medius interuenit Iesus,<br>
qui sociat mortale patri, ne carnea distent<br>
Spiritui aeterno sitque ut deus unus utrumque,<br>
sic, quidquid gerimus mentisque et corporis actu,<br>
spiritus unimodis texat conpagibus unus.<br>
pax plenum Virtutis opus, pax summa laborum,<br>
pax belli exacti pretium est pretiumque pericli.<br>
sidera pace uigent, consistunt terrea pace.<br>
nil placitum sine pace deo:  non munus ad aram<br>
cum cupias offerre probat, si turbida fratrem<br>
mens inpacati sub pectoris oderit antro,<br>
nec, si flammicomis Christi pro nomine martyr<br>
ignibus insilias seruans inamabile uotum<br>
bile sub obliqua, pretiosam proderit Iesu<br>
inpendisse animam, meriti quia clausula pax est.<br>
non inflata tumet, non inuidet aemula fratri,<br>
omnia perpetitur patiens atque omnia credit,<br>
nunquam laesa dolet, cuncta offensacula donat,<br>
occasum lucis uenia praecurrere gestit,<br>
anxia ne stabilem linquat sol conscius iram.<br>
quisque litare deo mactatis uult holocaustis,<br>
offerat in primis pacem:  nulla hostia Christo <br>
dulcior:  hoc solo sancta ad donaria uultum<br>
munere conuertens liquido oblectatur odore.<br>
sed tamen et niueis tradit deus ipse columbis <br>
pinnatum tenera plumarum ueste colubrum<br>
rimante ingenio docte internoscere mixtum<br>
innocuis auibus; latet et lupus ore cruento<br>
lacteolam mentitus ouem sub uellere molli,<br>
cruda per agninos exercens funera rictus.<br>
hac sese occultat Photinus et Arrius arte,<br>
inmanes feritate lupi.  discrimina produnt<br>
nostra recensque cruor, quamuis de corpore summo,<br>
quid possit furtiua manus."  gemitum dedit omnis<br>
Virtutum populus casu concussus acerbo.<br>
tum generosa Fides haec subdidit:  "immo secundis<br>
in rebus cesset gemitus.  Concordia laesa est,<br>
sed defensa Fides:  quin et Concordia sospes,<br>
germanam comitata Fidem, sua uulnera ridet.<br>
haec mea sola salus, nihil hac mihi triste recepta.<br>
unum opus egregio restat post bella labori,<br>
o proceres, regni quod tandem pacifer heres<br>
belligeri, armatae successor inermus et aulae,<br>
instituit Solomon, quoniam genitoris anheli<br>
fumarat calido regum de sanguine dextra.<br>
sanguine nam terso templum fundatur et ara<br>
ponitur auratis Christi domus ardua tectis.<br>
tunc Hierusalem templo inlustrata quietum<br>
suscepit iam diua deum, circumuaga postquam<br>
sedit marmoreis fundata altaribus arca.<br>
surgat et in nostris templum uenerabile castris,<br>
omnipotens cuius sanctorum sancta reuisat.<br>
nam quid terrigenas ferro pepulisse phalangas<br>
Culparum prodest, hominis si Filius arce<br>
aetheris inlapsus purgati corporis urbem<br>
intret inornatam templi splendentis egenus?<br>
hactenus alternis sudatum est comminus armis:<br>
munia nunc agitet tacitae toga candida pacis,<br>
atque sacris sedem properet discincta iuuentus."<br>
haec ubi dicta dedit, gradibus regina superbis<br>
desiluit tantique operis Concordia consors<br>
metatura nouum iacto fundamine templum.<br>
aurea planitiem spatiis percurrit harundo<br>
dimensis, quadrent ut quattuor undique frontes,<br>
ne commissuris distantibus angulus inpar<br>
argutam mutilet per dissona semetra normam.<br>
Aurorae de parte tribus plaga lucida portis<br>
inlustrata patet, triplex aperitur ad austrum<br>
portarum numerus, tris occidualibus offert<br>
ianua trina fores, totiens aquilonis ad axem<br>
panditur alta domus.  nullum illic structile saxum,<br>
sed caua per solidum multoque forata dolatu<br>
gemma relucenti limen conplectitur arcu,<br>
uestibulumque lapis penetrabile concipit unus.<br>
portarum summis inscripta in postibus auro<br>
nomina apostolici fulgent bis sena senatus.<br>
Spiritus his titulis arcana recondita mentis<br>
ambit et electos uocat in praecordia sensus;<br>
quaque hominis natura uiget, quam corpore toto<br>
quadrua uis animat, trinis ingressibus aram<br>
cordis adit castisque colit sacraria uotis;<br>
seu pueros sol primus agat, seu feruor ephebos<br>
incendat nimius, seu consummabilis aeui<br>
perficiat lux plena uiros, siue algida borrae<br>
aetas decrepitam uocet ad pia sacra senectam, <br>
occurrit trinum quadrina ad compita nomen,<br>
quod bene discipulis disponit rex duodenis.<br>
quin etiam totidem gemmarum insignia textis<br>
parietibus distincta micant, animasque colorum<br>
uiuentes liquido lux euomit alta profundo.<br>
ingens chrysolitus, natiuo interlitus auro,<br>
hinc sibi sapphirum sociauerat, inde beryllum,<br>
distantesque nitor medius uariabat honores.<br>
hic chalcedon hebes perfunditur ex hyacinthi<br>
lumine uicino; nam forte cyanea propter<br>
stagna lapis cohibens ostro fulgebat aquoso.<br>
sardonicem pingunt amethystina, pingit iaspis<br>
sardium iuxta adpositum pulcherque topazon.<br>
has inter species smaragdina gramine uerno<br>
prata uirent uoluitque uagos lux herbida fluctus.<br>
te quoque conspicuum structura interserit, ardens<br>
chrysoprase, et sidus saxis stellantibus addit.<br>
stridebat grauidis funalis machina uinclis<br>
inmensas rapiens alta ad fastigia gemmas.<br>
at domus interior septem subnixa columnis<br>
crystalli algentis uitrea de rupe recisis<br>
construitur, quarum tegit edita calculus albens<br>
in conum caesus capita et sinuamine subter<br>
subductus conchae in speciem, quod mille talentis <br>
margaritum ingens, opibusque et censibus hastae<br>
addictis, animosa Fides mercata pararat.<br>
hoc residet solio pollens Sapientia et omne<br>
consilium regni celsa disponit ab aula, <br>
tutandique hominis leges sub corde retractat.<br>
in manibus dominae sceptrum non arte politum<br>
sed ligno uiuum uiridi est, quod stirpe reciso,<br>
quamuis nullus alat terreni caespitis umor,<br>
fronde tamen uiret incolumi, tum sanguine tinctis<br>
intertexta rosis candentia lilia miscet<br>
nescia marcenti florem submittere collo.<br>
huius forma fuit sceptri gestamen Aaron<br>
floriferum, sicco quod germina cortice trudens <br>
explicuit tenerum spe pubescente decorem<br>
inque nouos subito tumuit uirga arida fetus.<br>
<br>
reddimus aeternas, indulgentissime doctor,<br>
grates, Christe, tibi, meritosque sacramus honores<br>
ore pio; nam cor uitiorum stercore sordet.<br>
tu nos corporei latebrosa pericula operti<br>
luctantisque animae uoluisti agnoscere casus.<br>
nouimus ancipites nebuloso in pectore sensus<br>
sudare alternis conflictibus, et uariato <br>
pugnarum euentu nunc indole crescere dextra,<br>
nunc inclinatis uirtutibus ad iuga uitae<br>
deteriora trahi seseque addicere noxis<br>
turpibus et propriae iacturam ferre salutis.<br>
o quotiens animam, uitiorum peste repulsa,<br>
sensimus incaluisse deo!  quotiens tepefactum<br>
caeleste ingenium post gaudia candida taetro<br>
cessisse stomacho!  feruent bella horrida, feruent<br>
ossibus inclusa, fremit et discordibus armis<br>
non simplex natura hominis; nam uiscera limo<br>
effigiata premunt animam, contra ille sereno<br>
editus adflatu nigrantis carcere cordis<br>
aestuat, et sordes arta inter uincla recusat.<br>
spiritibus pugnant uariis lux atque tenebrae,<br>
distantesque animat duplex substantia uires,<br>
donec praesidio Christus deus adsit et omnes <br>
uirtutum gemmas conponat sede piata,<br>
atque, ubi peccatum regnauerat, aurea templi<br>
atria constituens texat spectamine morum<br>
ornamenta animae, quibus oblectata decoro<br>
aeternum solio diues Sapientia regnet.<br>
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>