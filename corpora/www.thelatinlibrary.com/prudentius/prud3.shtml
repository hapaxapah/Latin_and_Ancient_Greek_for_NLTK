<html>
	<head>
		<title>
			Prudentius III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>HYMNUS IN HONOREM PASSIONIS EULALIAE, BEATISSIMAE MARTYRIS
</p>

<p class=border></P>

<p>
Germine nobilis Eulalia<br>
mortis et indole nobilior<br>
Emeritam sacra uirgo suam,<br>
cuius ab ubere progenita est,<br>
ossibus ornat, amore colit.<br>
<br>
Proximus occiduo locus est,<br>
qui tulit hoc decus egregium,<br>
urbe potens, populis locuples,<br>
sed mage sanguine martyrii<br>
uirgineoque potens titulo.<br>
<br>
Curriculis tribus atque nouem<br>
tris hiemes quater adtigerat,<br>
cum crepitante pyra trepidos<br>
terruit aspera carnifices<br>
supplicium sibi dulce rata.<br>
<br>
lam dederat prius indiciun,<br>
tendere se patris ad solium<br>
nec sua membra dicata toro:<br>
ipsa crepundia reppulerat<br>
ludere nescia pusiola;<br>
<br>
spernere sucina, flere rosas,<br>
fulua monilia respuere,<br>
ore seuera, modesta gradu,<br>
moribus et nimium teneris<br>
canitiem meditata senum.<br>
<br>
Ast ubi se furiata luis<br>
excitat in famulos domini<br>
christicolasque cruenta iubet<br>
tura cremare, iecur pecudis<br>
mortiferis adolere deis,<br>
<br>
infremuit sacer Eulaliae<br>
spiritus ingeniique ferox<br>
turbida frangere bella parat<br>
et rude pectus anhela deo<br>
femina prouocat arma uirum.<br>
<br>
Sed pia cura parentis agit,<br>
uirgo animosa domi ut lateat<br>
abdita rure et ab urbe procul,<br>
ne fera sanguinis in pretium<br>
mortis amore puella ruat.<br>
<br>
Illa perosa quietis opera<br>
degeneri tolerare mora<br>
nocte fores sine teste mouet<br>
saeptaque claustra fugax aperit,<br>
inde per inuia carpit iter.<br>
<br>
Ingreditur pedibus laceris<br>
per loca senta situ et uepribus<br>
angelico comitata choro<br>
et, licet horrida nox sileat,<br>
lucis habet tamen illa ducem.<br>
<br>
Sic habuit generosa patrum<br>
turba columniferum radium,<br>
scindere qui tenebrosa potens<br>
nocte uiam face perspicua<br>
praestitit intereunte chao.<br>
<br>
Non aliter pia uirgo uiam<br>
nocte secuta diem meruit<br>
nec tenebris adoperta fuit,<br>
regna Canopica cum fugeret<br>
et supra astra pararet iter.<br>
<br>
Illa gradu cita peruigili<br>
milia multa prius peragit,<br>
quam plaga pandat Eoa polum;<br>
mane superba tribunal adit<br>
fascibus adstat et in mediis<br>
<br>
uociferans: 'Rogo, quis furor est<br>
perdere praecipites animas<br>
et male prodiga corda sui<br>
sternere rasilibus scopulis<br>
omnipatremque negare deum?<br>
<br>
Quaeritis, o miseranda manus,<br>
christicolum genus? en ego sum<br>
daemonicis inimica sacris,<br>
idola protero sub pedibus,<br>
pectore et ore deum fateor.<br>
<br>
Isis, Apollo, Venus nihil est,<br>
Maximianus et ipse nihil,<br>
illa nihil, quia facta manu,<br>
hic, manuum quia facta colit,<br>
friuula utraque et utraque nibil.<br>
<br>
Maximianus, opum dominus<br>
et tamen ipse cliens lapidum,<br>
prostituat uoueatque suis<br>
numinibus caput ipse suum, <br>
pectora cur generosa quatit?<br>
<br>
Dux bonus, arbiter egregius,<br>
sanguine pascitur innocuo<br>
corporibusque piis inhians<br>
uiscera sobria dilacerat<br>
gaudet et excruciare fidem.<br>
<br>
Ergo age, tortor, adure, seca,<br>
diuide membra coacta luto!<br>
soluere rem fragilem facile est,<br>
non penetrabitur interior<br>
exagitante dolore animus'.<br>
<br>
Talibus excitus in furias<br>
praetor ait: 'rape praecipitem,<br>
lictor, et obrue suppliciis!<br>
sentiat esse deos patrios<br>
nec leue principis imperium.<br>
<br>
Quam cuperem tamen ante necem,<br>
si potis est, reuocare tuam,<br>
torua puellula, nequitiam!<br>
respice, gaudia quanta metas,<br>
quae tibi fert genialis honor!<br>
<br>
Te lacrimis labefacta domus<br>
prosequitur generisque tui<br>
ingemit anxia nobilitas,<br>
sole quod occidis in tenero<br>
proxima dotibus et thalamis.<br>
<br>
Non mouet aurea pompa Ioui,<br>
non pietas ueneranda senum,<br>
quos temeraria debilitas?<br>
ecce parata ministeria<br>
excruciabilis exitii:<br>
<br>
aut gladio feriere caput<br>
aut laniabere membra feris<br>
aut facibus data fumificis<br>
flebiliterque ululanda tuis<br>
in cineres resoluta flues.<br>
<br>
Haec, rogo, quis labor est fugere?<br>
si modicum salis eminulis<br>
turis et exiguum digitis<br>
tangere, uirgo, benigna uelis,<br>
poena grauis procul afuerit'.<br>
<br>
Martyr ad ista nihil, sed enim<br>
infremit inque tyranni oculos<br>
sputa iacit, simulacra dehinc<br>
dissipat inpositamque molam<br>
turibulis pede prosubigit.<br>
<br>
Nec mora, carnifices gemini<br>
iuncta pectora dilacerant<br>
et latus ungula uirgineum<br>
pulsat utrimque et ad ossa secat<br>
Eulalia numerante notas.<br>
<br>
'Scriberis ecce mihi, domine,<br>
quam iuuat hos apices legere,<br>
qui tua, Christe, tropea notant,<br>
nomen et ipsa sacrum loquitur<br>
purpura sanguinis eliciti'.<br>
<br>
Haec sine fletibus et gemitu<br>
laeta canebat et intrepida,<br>
dirus abest dolor ex animo<br>
membraque picta cruore nouo<br>
fonte cutem recalente lauant.<br>
<br>
Vltima carnificina dehinc:<br>
non laceratio uulnifica<br>
crate tenus nec arata cutis,<br>
flamma sed undique lampadibus<br>
in latera stomachumque furit.<br>
<br>
Crinis odorus ut in iugulos<br>
fluxerat inuolitans umeris,<br>
quo pudibunda pudicitia<br>
uirgineusque lateret honos<br>
tegmine uerticis opposito,<br>
<br>
flamma crepans uolat in faciem<br>
perque comas uegetata caput<br>
occupat exsuperatque apicem,<br>
uirgo citum cupiens obitum<br>
adpetit et bibit ore rogum.<br>
<br>
Emicat inde columba repens<br>
martyris os niue candidior<br>
uisa relinquere et astra sequi;<br>
spiritus hic erat Eulaliae<br>
lacteolus, celer, innocuus.<br>
<br>
Colla fluunt abeunte anima<br>
et rogus igneus emoritur,<br>
pax datur artubus exanimis,<br>
flatus in aethere plaudit ouans<br>
templaque celsa petit uolucer.<br>
<br>
Vidit et ipse satelles auem<br>
feminae ab ore meare palam,<br>
obstupefactus et adtonitus<br>
prosilit et sua gesta fugit,<br>
lictor et ipse fugit pauidus.<br>
<br>
Ecce niuem glacialis hiems<br>
ingerit et tegit omne forum,<br>
membra tegit simul Eulaliae<br>
axe iacentia sub gelido<br>
pallioli uice linteoli.<br>
<br>
Cedar amor lacrimantum hominum,<br>
qui celebrare suprema solent,<br>
fliebile cedat et officium:<br>
ipsa elementa iubente deo<br>
exequias tibi, uirgo, ferunt.<br>
<br>
Nunc locus Emerita est tumulo,<br>
clara colonia Vettoniae,<br>
quam memorabilis amnis Ana<br>
praeterit et uiridante rapax.<br>
gurgite moenia pulchra lauit.<br>
<br>
Hic, ubi marmore perspicuo<br>
atria luminat alma nitor<br>
et peregrinus et indigena,<br>
relliquias cineresque sacros<br>
seruat humus ueneranda sinu.<br>
<br>
Tecta corusca super rutilant<br>
de laquearibus aureolis<br>
saxaque caesa solum uariant,<br>
floribus ut rosulenta putes<br>
prata rubescere multimodis.<br>
<br>
Carpite purpureas uiolas<br>
sanguineosque crocos metite!<br>
non caret his genialis hiems,<br>
laxat et arua tepens glacies,<br>
floribus ut cumulet calathos.<br>
<br>
Ista comantibus e foliis<br>
munera, uirgo puerque, date!<br>
ast ego serta choro in medio<br>
texta feram pede dactylico,<br>
uilia, marcida, festa tamen.<br>
<br>
Sic uenerarier ossa libet<br>
ossibus altar et inpositum,<br>
illa dei sita sub pedibus<br>
prospicit haec populosque suos<br>
carmine propitiata fouet.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>