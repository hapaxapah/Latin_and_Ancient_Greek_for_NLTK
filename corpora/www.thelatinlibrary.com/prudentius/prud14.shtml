<html>
	<head>
		<title>
			Prudentius XIV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PASSIO AGNETIS
</p>

<p class=border></P>

<p>
 Agnes sepulcrum est Romulea in domo,<br>
fortis puellae, martyris inclytae.<br>
Conspectu in ipso condita turrium<br>
seruat salutem uirgo Quiritium<br>
nec non et ipsos protegit aduenas<br>
puro ac fideli pectore supplices.<br>
Duplex corona est praestita martyri:<br>
intactum ab omni crimine uirginal,<br>
mortis deinde gloria liberae.<br>
 Aiunt iugali uix habilem toro<br>
primis in annis forte puellulam<br>
Christo calentem fortiter inpiis<br>
iussis renisam, quo minus idolis<br>
addicta sacram desereret fidem.<br>
Temptata multis nam prius artibus,<br>
nunc ore blandi iudicis inlice,<br>
nunc saeuientis carnificis minis<br>
stabat feroci robure pertinax<br>
corpusque duris excruciatibus<br>
ultro offerebat non renuens mori.<br>
Tum trux tyrannus:  `si facile est', ait,<br>
`poenam subactis ferre doloribus<br>
et uita uilis spernitur, at pudor<br>
carus dicatae uirginitatis est.<br>
Hanc in lupanar trudere publicum<br>
certum est, ad aram ni caput applicat<br>
ac de Minerua iam ueniam rogat,<br>
quam uirgo pergit temnere uirginem:<br>
omnis iuuentus inruet et nouum<br>
ludibriorum mancipium petet.'<br>
`Haud', inquit Agnes, `inmemor est ita<br>
Christus suorum, perdat ut aureum<br>
nobis pudorem, nos quoque deserat;<br>
praesto est pudicis nec patitur sacrae<br>
integritatis munera pollui.<br>
Ferrum inpiabis sanguine, si uoles,<br>
non inquinabis membra libidine.'<br>
Sic elocutam publicitus iubet<br>
flexu in plateae sistere uirginem.<br>
Stantem refugit maesta frequentia,<br>
auersa uultus, ne petulantius<br>
quisquam uerendum conspiceret locum.<br>
Intendit unus forte procaciter<br>
os in puellam nec trepidat sacram<br>
spectare formam lumine lubrico.<br>
En ales ignis fulminis in modum<br>
uibratur ardens atque oculos ferit,<br>
caecus corusco lumine corruit<br>
atque in plateae puluere palpitat.<br>
Tollunt sodales seminecem solo<br>
uerbisque deflent exequialibus.<br>
Ibat triumfans uirgo deum patrem<br>
Christumque sacro carmine concinens,<br>
quod sub profani labe periculi<br>
castum lupanar nec uiolabile<br>
experta uictrix uirginitas foret.<br>
Sunt, qui rogatam rettulerint preces<br>
fudisse Christo, redderet ut reo<br>
lucem iacenti:  tunc iuueni halitum<br>
uitae innouatum uisibus integris.<br>
Primum sed Agnes hunc habuit gradum<br>
caelestis aulae, mox alius datur<br>
ascensus; iram nam furor incitat<br>
hostis cruenti:  `uincor', ait gemens,<br>
`i, stringe ferrum, miles, et exere<br>
praecepta summi regis principis!'<br>
Vt uidit Agnes stare trucem uirum<br>
mucrone nudo, laetior haec ait:<br>
`exulto, talis quod potius uenit,<br>
uaesanus, atrox, turbidus, armiger,<br>
quam si ueniret languidus ac tener<br>
mollisque efybus tinctus aromate,<br>
qui me pudoris funere perderet.<br>
Hic, hic amator iam, fateor, placet;<br>
ibo inruentis gressibus obuiam<br>
nec demorabor uota calentia:<br>
ferrum in papillas omne recepero<br>
pectusque ad imum uim gladii traham.<br>
Sic nupta Christo transiliam poli<br>
omnes tenebras aethere celsior.<br>
Aeterne rector, diuide ianuas<br>
caeli obseratas terrigenis prius<br>
ae te sequentem, Christe, animam uoca,<br>
cum uirginalem, tum patris hostiam!'<br>
Sic fata Christum uertice cernuo<br>
supplex adorat, uulnus ut inminens<br>
ceruix subiret prona paratius.<br>
Ast ille tantam spem peragit manu,<br>
uno sub ictu nam caput amputat,<br>
sensum doloris mors cita praeuenit.<br>
Exutus inde spiritus emicat<br>
liberque in auras exilit, angeli<br>
saepsere euntem tramite candido<br>
Miratur orbem sub pedibus situm,<br>
spectat tenebras ardua subditas<br>
ridetque, solis quod rota circuit,<br>
quod mundus omnis uoluit et inplicat,<br>
rerum quod atro turbine uiuitur,<br>
quod uana saecli mobilitas rapit:<br>
reges, tyrannos, imperia et gradus<br>
pompasque honorum stulta tumentium,<br>
argenti et auri uim rabida siti<br>
cunctis petitam per uarium nefas,<br>
splendore multo structa habitacula,<br>
inlusa pictae uestis inania,<br>
iram, timorem, uota, pericula,<br>
nune triste longum, nunc breue gaudium,<br>
liuoris atri fumificas faces,<br>
nigrescit unde spes hominum et decus,<br>
et, quod malorum taetrius omnium est,<br>
gentilitatis sordida nubila.<br>
Haec calcat Agnes ac pede proterit<br>
stans et draconis calce premens caput,<br>
terrena mundi qui ferus omnia<br>
spargit uenenis mergit et inferis,<br>
nunc uirginali perdomitus solo<br>
cristas cerebri deprimit ignei<br>
nee uictus audet tollere uerticem.<br>
Cingit coronis interea dens<br>
frontem duabus martyris innubae;<br>
unam decemplex edita sexies<br>
merces perenni lumine conficit,<br>
centenus extat fructus in altera.<br>
 O uirgo felix, o noua gloria,<br>
caelestis arcis nobilis incola,<br>
intende nostris conluuionibus<br>
uultum gemello cum diademate,<br>
cui posse soli cunctiparens dedit<br>
castum uel ipsum reddere fornicem!<br>
Purgabor oris propitiabilis<br>
fulgore, nostrum si iecur inpleas.<br>
Nil non pudicum est, quod pia uisere<br>
dignaris almo uel pede tangere.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>