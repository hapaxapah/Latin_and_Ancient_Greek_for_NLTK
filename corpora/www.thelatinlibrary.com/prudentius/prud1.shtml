<html>
	<head>
		<title>
			Prudentius I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>HYMNUS IN HONOREM SANCTORUM MARTYRUM EMETERII ET CHELIDONII CALAGURRITANORUM
</p>

<p class=border></P>

<p>
Scripta sunt caelo duorum martyrum uocabula,<br>
aureis quae Christus illic adnotauit litteris,<br>
sanguinis notis eadem scripta terris tradidit.<br>
<br>
Pollet hoc felix per orbem terra Hibera stemmate,<br>
hic locus dignus tenendis ossibus uisus deo,<br>
qui beatorum pudicus esset hospes corporum.<br>
<br>
Hic calentes hausit undas caede tinctus duplici,<br>
inlitas cruore sancto nunc harenas incolae<br>
confrequentant obsecrantes uoce, uotis, munere.<br>
<br>
Exteri nec non et orbis huc colonus aduenit,<br>
fama nam terras in omnes percucurrit proditrix<br>
hic patronos esse mundi, quos precantes ambiant.<br>
<br>
Nemo puras hic rogando frustra congessit preces,<br>
laetus hinc tersis reuertit supplicator fletibus<br>
omne, quod iustum poposcit, inpetratum sentiens.<br>
<br>
Tanta pro nostris periclis cura suffragantium est,<br>
non sinunt inane ut ullus uoce murmur fuderit,<br>
audiunt statimque ad aurora regis aeterni ferunt.<br>
<br>
Inde larga fonte ab ipso dona tetris influunt,<br>
supplicum causas petitis quae medellis inrigant;<br>
nil suis bonus negauit Christus umquam testibus,<br>
<br>
testibus, quos nec catenae, dura nec mors terruit<br>
unicum deum fateri sanguinis dispendio,<br>
sanguinis, sed tale damnum lux rependit longior.<br>
<br>
Hoc genus mortis decorum, hoc probis dignum uiris:<br>
membra morbis exedenda texta uenis languidis<br>
hostico donare ferro morte et hostem uincere.<br>
<br>
Pulchra res ictum sub ense persecutoris pati,<br>
nobilis per uulnus amplum porta iustis panditur,<br>
lota mens in fonte rubro sede cordis exilit.<br>
<br>
Nec rudem crudi laboris ante uitam duxerant<br>
milites, quos ad perenne cingulum Christus uocat,<br>
sueta uirtus bello et armis nunc fidei militat.<br>
<br>
Caesaris uexilla linquunt, eligunt signum crucis<br>
proque uentosis draconum, quos gerebant, palliis<br>
praeferunt insigne lignum, quod draconem subdidit.<br>
<br>
Vile censent expeditis ferre dextris spicula,<br>
machinis murum ferire, castra fossis cingere,<br>
inpias manus cruentis inquinare stragibus.<br>
<br>
Forte tunc atrox secundos Istrahelis posteros<br>
ductor aulae mundialis ire ad aram iusserat,<br>
idolis litare nigris, esse Christi defugas.<br>
<br>
Liberam succinta ferro pestis urgebat fidem;<br>
illa uirgas et secures et bisulcas ungulas<br>
ultro fortis expetebat Christi amore interrita.<br>
<br>
Carcer inligata duris colla bacis inpedit,<br>
barbaras forum per omne tortor exercet manus,<br>
ueritas crimen putatur, uox fidelis plectitur.<br>
<br>
Tunc et ense caesa uirtus triste percussit solum<br>
et rogis ingesta maestis ore flammas sorbuit,<br>
dulce tunc iustis cremari, dulce ferrum perpeti.<br>
<br>
Hic duorum cara fratrum concalescunt pectora,<br>
fida quos per omne tempus iunxerat sodalitas,<br>
stant parati ferre, quidquid sors tulisset ultima,<br>
<br>
seu foret praebenda ceruix ad bipennem publicam<br>
uerberunt post uim crepantum, post catastas igneas,<br>
siue pardis offerendum pectus aut leonibus.<br>
<br>
'Nosne Christo procreati mammonae dicabimur<br>
et dei formam gerentes seruiemus saeculo?<br>
absit ut caelestis ignis se tenebris misceat.<br>
<br>
Sit satis, quod capta primo uita sub chirografo<br>
debitum persoluit omne functa rebus Caesaris,<br>
tempus est deo rependi, quidquid est proprium dei.<br>
<br>
Ite, signorum magistri, et uos, tribuni, absistite,<br>
aureos auferte torques, sauciorum praemia!<br>
clara nos hinc angelorum iam uocant stipendia.<br>
<br>
Christus illic candidatis praesidet cohortibus<br>
et throno regnans ab alto damnat infames deos<br>
uosque, qui ridenda uobis monstra divos fingitis.'<br>
<br>
haec loquentes obruuntur mille poenis martyres,<br>
nexibus manus utrasque flexus inuoluit rigor<br>
et chalybs adtrita colla grauibus ambit circulis.<br>
<br>
O uetustatis silentis obsoleta obliuio!<br>
inuidentur ista nobis fama et ipsa extinguitur,<br>
chartulas blasfemus olim nam satelles abstulit,<br>
<br>
ne tenacibus libellis erudita saecula<br>
ordinem, tempus modumque passionis proditum<br>
dulcibus linguis per aures posterorum spargerent.<br>
<br>
Hoc tamen solum uetusta subtrahunt silentia,<br>
iugibus longum catenis an capillum pauerint,<br>
quo uiros dolore tortor quaue pompa ornauerit.<br>
<br>
Illa laus occulta non est nec senescit tempore,<br>
missa quod sursum per auras euolarunt munera,<br>
quae uiam patere caeli praemicando ostenderent.<br>
<br>
Illius fidem figurans nube fertur anulus,<br>
hic sui dat pignus oris, ut ferunt, orarium,<br>
quae superno rapta flatu lucis intrant intimum.<br>
<br>
Per poli liquentis axem fulgor auri absconditur<br>
ac diu uisum sequacem textilis candor fugit,<br>
subuehuntur usque in astra nec uidentur amplius.<br>
<br>
Vidit hoc conuentus adstans, ipse uidit carnifex<br>
et manum repressit haerens ac stupore obpalluit,<br>
sed tamen peregit ictum, ne periret gloria.<br>
<br>
Iamne credis, bruta quondam Vasconum gentilitas,<br>
quam sacrum crudelis error immolarit sanguinem?<br>
credis in deum relatos hostiarum spiritus?<br>
<br>
Cerne, quam palam feroces hic domentur daemones,<br>
qui lupino capta ritu deuorant praecordia,<br>
strangulant mentes et ipsas seque miscent sensibus.<br>
<br>
Tunc suo iam plenus hoste sistitur furens homo<br>
spumeas efflans saliuas, cruda torquens lumina,<br>
expiandus quaestione non suorum criminum,<br>
<br>
audias, nec tortor adstat, heiulatus flebiles,<br>
scinditur per flagra corpus, nec flagellum cernitur,<br>
crescit et suspensus ipse uinculis latentibus.<br>
<br>
His modis spurcum latronem martyrum uirtus quatit,<br>
haec coercet, torquet, urit, haec catenas incutit,<br>
praedo uexatus relictis se medullis exuit.<br>
<br>
Linquit inlaesam rapinam, faucibus siccis fugit,<br>
ungue ab imo usque ad capillum salua reddit omnia<br>
confitens ardere sese; nam gehennae est incola.<br>
<br>
Quid loquar purgata longis alba morbis corpora,<br>
algidus cum decoloros horror artus concutit,<br>
hic tumor uultum relinquit, hic color uerus redit?<br>
<br>
Hoc bonum saluator ipse, quo fruamur, praestitit,<br>
martyrum cum membra nostro consecrauit oppido,<br>
sospitant quae nunc colonos, quos Hiberus alluit.<br>
<br>
State nunc, hymnite, matres, pro receptis paruulis,<br>
coniugum salute laeta uox maritarum strepat,<br>
sit dies haec festa nobis, sit sacratum gaudium!<br>
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>