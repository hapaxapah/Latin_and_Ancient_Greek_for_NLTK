<html>
	<head>
		<title>
			Bernard of Cluny: De contemptu mundi II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>BERNARD OF CLUNY<br>
DE CONTEMPTU MUNDI: LIBER SECUNDUS
</p>

<p class=border></P>

<p>
<b>LIBER SECUNDUS</B>
</p>

<p>
Aurea tempora primaque robora praeterierunt,<br>
Aurea gens fuit et simul haec ruit, illa ruerunt.<br>
Flebilis incipit aurea suscipit aurea metas;<br>
Transiit ocius et studium prius, et prior aetas.<br>
Gratia firmior, ordo valentior esse solebat,<br>
Melleque lactea lacteque mellea terra fluebat,<br>
Afflua frugibus arva rigantibus arida coelis,<br>
Dans bona dantibus atque fidelibus ipsa fidelis.<br>
Pax dabat ocia, gens erat inscia prorsus obesse;<br>
Terra fidelibus afflua patribus, afflua messe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Pax iacet irrita terraque perdita, iusque, bonumque;<br>
Huius amor ruit, illius aruit, aret utrumque.<br>
Terra negat sata, pax homini data sola fugatur,<br>
Quae rata floruit, irrita corruit, et violatur.<br>
Dum rata perstitit, affluus exstitit omnis arator,<br>
Pristina respuit, et nova messuit agricolator.<br>
Donec erat rata, multa satis sata reddidit arvo,<br>
Dans bona gramina largaque semina semine parvo.<br>
Gens erat optima, gens solidissima corde modesto,<br>
Lucra forensia cogere nescia, dives honesto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Nescia fallere, se sua tollere, sedula iuri,<br>
Nescia criminis, igne cupidinis haud levis uri.<br>
Nulla pericula, quippe piacula nulla ferebant;<br>
Arva fidelia tectaque patria rite colebant,<br>
Foedera iugia, cum lue proelia sola gerebant.<br>
Quaerere culmina scireque crimina crimen habebant.<br>
Tunc quasi ludere sueverat ubere copia cornu,<br>
Multaque copia vitaque sobria, re, dape, potu.<br>
Multa modestia multaque copia conveniebant;<br>
Vivida corpora, nam bene pectora viva vigebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Tunc erat inclita, quae modo perdita, mentis honestas;<br>
Quae modo maxima tunc erat ultima nilve potestas;<br>
Tam lyra musica, quam tuba bellica tunc reticebat,<br>
Nec lyra gaudia, nec tuba proelia praecipiebat.<br>
Gens erat aurea, cui furor alea, cui scelus aurum,<br>
Cui pudor emptio, cui neque mentio divitiarum.<br>
Non erat abdere fas neque tollere lucra crumenis.<br>
Plenus opum Tagus aurifluus, vagus ibat arenis.<br>
Moribus aemula lucra pericula quam preciosa,<br>
Non homo foderat aut fore noverat invidiosa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Sumpsit ut aurea pondera ferrea spicula quisque,<br>
Mox tumor iraque sustulit utraque pugnat utrisque.<br>
Pristina secula non nisi regula nata regebat,<br>
Secula pristina non nisi pagina viva docebat.<br>
Non capitolia marmore fortia tunc neque iaspis,<br>
Non color Indicus aut lapis unicus ex Arimaspis.<br>
Gens erat utilis, invariabilis, alta, severa,<br>
Sueta cubilia coniugialia ducere sera.<br>
Nulla libidinis, unica germinis insita cura;<br>
Tunc sacra vincula, tunc dabat oscula crimine pura.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Quisquis erat pater, ille decem quater egerat annos.<br>
Ergo viros genus hoc dabat, haud Venus ebria, magnos,<br>
Effigialiter in puero pater ipse redibat;<br>
Stirps bona patribus intereuntibus orta subibat.<br>
Non Venus ebria sed pia gratia tunc dabat orbi,<br>
Sospite sanguine quosque satos sine semine morbi.<br>
Membra virilia, corpora stantia, stans cor habebant,<br>
Non ea potibus, haec dape, luxibus illud alebant.<br>
Criminis alea velleque balnea non erat illis,<br>
Colla tegentibus aut refluentibus ire capillis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Cygnea tempora canaque pectora non revereri,<br>
Vina cupiscere, ludicra dicere, vim profiteri.<br>
Gens bene conscia, gens bene sobria, gens erat ipsa,<br>
Non sibi corpora, non sibi pectora, mensve remissa.<br>
Non dabat illius ordo quid amplius, aut minus aequo.<br>
Ad nova pocula, non sibi crapula, non sibi praeco.<br>
Vina pericula vinaque vincula, vina venena<br>
Dicere sueverat et fore noverat aspide plena.<br>
Fons sibi vinea, tegmina linea rarus habebat,<br>
Serica tegmina tunc neque foemina sponsa trahebat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Portio propria non nisi sobria sponsa vacabat.<br>
Nunc nimis unica, tunc bona publica quisque vocabat.<br>
Publica vellera, lac, sata, iugera, fertilitates,<br>
Pocula, prandia, pascua, praedia, prata, penates.<br>
Prandia mentior, haec etenim prior haud tulit aetas,<br>
Sueta reposcere nec nisi vespere, nec satis escas,<br>
Pars quota vivere de Iovis arbore rite solebat.<br>
His eremitica prandia carica contribuebat.<br>
His cibus ex ove, somnia sub Iove, status in herba.<br>
Iussa minoribus a gravioribus, a sene verba.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Pax sacra gaudia, pax dabat ocia, fertilitatem,<br>
Sed neque gaudia probra, nec ocia debilitatem.<br>
Pax dabat ocia sancta, negocia cultus agrestis,<br>
Terra legumina, pocula flumina, cingula restis;<br>
Obsequium pecus, hospitium specus, hordea victum,<br>
Herba cubilia, petra sedilia, pellis amictum,<br>
Ramus opercula festaque fercula raro legumen.<br>
Lux pede tendere, nox requiescere, taedaque lumen.<br>
Quae modo marmore, qualibet arbore templa struebant,<br>
Quae modo cultibus atria frondibus expoliebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Secula lactea, gens erat aurea, gens bona, de qua<br>
Audeo paupere carmine dicere, gens fuit aequa.<br>
Aurea gens fuit, aurea gens ruit, orba subivit;<br>
Quae cupit afflua menteque mortua vivere vivit,<br>
Afflua censibus, indiga sensibus, orba patronis,<br>
Se dat in impia, raptat in invia perditionis.<br>
Mundus origine, non nisi nomine ‘mundus’ habetur,<br>
Mundiciam spuit, in Veneres ruit, hisque repletur.<br>
Ille prior ruit, alter inhorruit, alter at idem;<br>
Non modo tempora sunt neque pectora qualia pridem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Tempora florida, pectora vivida primo fuerunt;<br>
Tempora florida, pectora vivida praeterierunt.<br>
Aurea transiit, horrida prodiit orbis imago,<br>
Plaga novissima veraque lacrima, vera vorago.<br>
Haec neque nomine digna nec ordine recta stat aetas<br>
Haec vitiis perit, haec animas gerit irrequietas.<br>
Cumque ruens eat, haec populum creat ad mala stantem,<br>
Rebus, honoribus, ebrietatibus invigilantem.<br>
Haec bona perdidit, haec genus edidit omne dolosum,<br>
Pectore mobile, re variabile, mente probrosum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Ista novissima dicitur infima fex aliarum,<br>
Ista novissima prodiit intima mors animarum.<br>
Recta perhorruit, ordine corruit, eminet astu,<br>
Sollicitudine, fraude, libidine, crimine, fastu.<br>
Est sine nomine, nam sine numine, nam sine iure,<br>
Perdita cladibus, est quia fraudibus, haec sibi curae.<br>
Istius omnia flenda nefaria flere, profari,<br>
Cuncta minus queo, credite, flens eo, paucula fari.<br>
Ut breve daruit, ille peraruit aureus orbis,<br>
Convenientibus undique mortibus, undique morbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
Secula perdita re, lue perdita, praevaluere,<br>
Stando iacentia, falso virentia, marcida vere.<br>
Talia dum loquor, uror et excoquor igne fideli,<br>
Concremor aestibus interioribus et face zeli.<br>
Dum noto turpia, quanta quot impia, quae mala terrae,<br>
Sit licet inscia lingua silentia non queo ferre.<br>
Unde quid ordiar? Unde subaudiar? Eloquar unde?<br>
Unde Deus monet, ipse quod os sonet afflat abunde.<br>
Quid prius insequar? An mala persequar, an bona strata?<br>
Stant mala, ius latet, hinc satirae patet area lata.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Parce, modestia, multa sequentia sunt inhonesta,<br>
Cura tamen mea facta vetat rea, suadet honesta.<br>
Da veniam precor; hic satiram sequor, hic mala sperne,<br>
Indue cor sene; dico malum bene, tu bene cerne.<br>
Perdita crimine secula limine mortis in ipso.<br>
Vociferans fleo, flere dolens eo carmine misso,<br>
O mala secula, quaerere sedula rem, pigra rectum,<br>
Fraus quibus edita, gratia perdita, iusque reiectum.<br>
O mala tempora, quae mala pectora progenuere,<br>
Nulla volentia, pauca valentia recta videre.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Castus amor latet et Veneris patet alta lacuna;<br>
Omne bonum iacet, una Venus placet omnibus una.<br>
Vos, mea lumina, fundite flumina nunc lacrimarum.<br>
Recta perit via, cor grave, mens pia, ploret amarum.<br>
Luxuries viget, ut stipulas liget ignis Averni,<br>
Luxuries calet atque palam valet, edita cerni.<br>
Pax flet, amor gemit, ira stat et fremit, exule recto.<br>
Qua fero lumina laetaque crimina, laxaque specto,<br>
Non ego visibus, immo nec auribus haurio quicquam,<br>
Quid memorabile laude, quid utile re, fore dicam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Quo libet exeo, cernere lugeo mox inhonesta,<br>
Qua feror obvius, est furor impius, intus et extra.<br>
Nemo libidinis aut vitiaminis effugit exsors.<br>
Qua geminus polus eminet, est dolus, est furor, est mors.<br>
Fraus sedet omnibus incolitur quibus utraque zona.<br>
Omnis in omnibus ad mala partibus est caro prona.<br>
Civica proelia nilque fidelia corda probantur.<br>
Colchica pocula nec minus oscula perfida dantur.<br>
Prava licentia criminis omnia, vult, valet, audet.<br>
Post mala ducitur, in mala labitur, in mala gaudet!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Nomine gens tua, Christe, tibi sua, se dat Averno.<br>
Flenda perennibus, undique fletibus, audio, cerno.<br>
Plausus ad impia, clamor ad ebria post, sed et ante.<br>
Terga sonant mea, facta sedent rea iure labante.<br>
Intrat inania milite moenia rex Babylonis,<br>
Ipseque praesidet, ipsius assidet ala furoris.<br>
Exul origine se patre lumine fit Sedechias;<br>
Prospice, mens, tibi, ne similis sibi crimine fias.<br>
Proh dolor! omnia nunc querimonia sunt rationis,<br>
Nuda tragoedia lacrima propria relligionis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Secula lubrica possidet unica mortis imago,<br>
Lubrica secula gens replet aemula, prava propago,<br>
(Docta sed inscia) blanda sed impia, sed vitiosa,<br>
Dissociabilis, insatiabilis, ingluviosa.<br>
Gens pia vocibus, impia moribus, ecce creatur,<br>
Gens sibi provida, moribus invida, multiplicatur,<br>
Est mala famine, peior acumine, pessima re gens,<br>
Quae mala digerit, incitat, exerit, in mala vergens.<br>
Gens pia transiit in Sion exiit hanc Babylona.<br>
Nunc Iacob Israel et Lea fit Rachel, ordo corona;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Regnat in aethere, sugit ab ubere Philosophiam,<br>
Iam patriam via, Rachel habet Lea, Martha Mariam.<br>
Ille chorus pius et status illius ivit, obivit;<br>
Vivit in aethere, iam sine funere, credite, vivit.<br>
Gens fuit aurea, quam modo laurea viva coronat,<br>
Salvat adoptio, liberat actio, palma perornat.<br>
Gens pia transiit, impia prodiit, et numerosa,<br>
Vulgus inutile, corpore debile, corde perosa;<br>
Gens sine pectore plurima tempore fervet in isto,<br>
Obvia moribus, obvia legibus, obvia Christo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
Torpet in ordine, gaudet in agmine crescere, crescit,<br>
Fit grege plurima, lucra scit infima, cetera nescit.<br>
Ad mala labilis, ad bona debilis, his ea praefert,<br>
In vitium perit, huic vacat, id gerit, id scit, id effert.<br>
Est, neque mentior, ad mala laetior, ad bona tristis;<br>
Reproba comprobat et proba reprobat, omnis in istis.<br>
Scit bona vocibus, acta sed actibus edere nescit,<br>
Prompta malo viget, aegra deo riget, et lapidescit.<br>
Aurea secula cordaque credula praeterierunt,<br>
Sunt modo sarcina, qui neque crimina, nec mala quaerunt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Suntque peripsema, qui lucra plurima non sibi servant,<br>
Qui lucra grandia, lucra forensia non coacervant.<br>
Vult modo carnea, commoda terrea vult modo quisque,<br>
Praeest gula plebibus, aes senioribus, error utrisque.<br>
Gratia venditur omneque curritur in scelus aere.<br>
Cumque fides labet, omnis habens habet, horret egere,<br>
Cana fides fuit, hac amor hac ruit ordo ruente.<br>
Stante fide stetit ordo; fugam petit hac fugiente.<br>
Pectora sobria praetereuntia praeterierunt,<br>
Corda virilia, casta cubilia, terga dederunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
Lex domini ruit, improba non luit improbus ausus.<br>
Ausibus ultio deest, datur unctio, pro cruce plausus.<br>
Vis caret obice, crimina vindice, iudice lites,<br>
Probraque verbere, furtaque carcere, praesule mites.<br>
Prorsus ad impia larga licentia fertur, ubique<br>
In mala curritur et male vivitur, itur inique.<br>
Iuris abit status, est scelerum latus undique fultum.<br>
Qui male quod libet audet et exhibet, audit inultum;<br>
Fertur ad omnia transgredientia ramus olivae.<br>
Mors replet aemula crimine secula, Tartara cive.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Transgredientibus evenit omnibus, O furor, O fraus,<br>
Pro cruce plaudere, pro truce suggere, pro stimulo laus.<br>
Vis habet ubera, fictio prospera, fastus honorem,<br>
Lac levis actio, sceptra remissio, probra favorem,<br>
Iusticiae vigor, Ecclesiae rigor, ordoque patrum<br>
Nunc ubi praeminet aut ubi permanet unio fratrum?<br>
Quae manus obvia sumit in impia, sive superba?<br>
Non ego verbera dico sed aspera, dicere verba.<br>
Corde quis aestuat ut scelus arguat invaluisse?<br>
Quis pater ordinis est similaginis hostia frissae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Quis modo dux bonus excipiens onus omne suorum?<br>
Qui bona clamitet et bene militet in lucra morum?<br>
Quis gemit impia, quis mala stantia, iusque relictum?<br>
Quis gladium vibrat oris et hinc librat in scelus ictum?<br>
Quis docet ocia pellere noxia, flendaque flere?<br>
Quis probra spernere spretaque tergere, tersa cavere?<br>
Omnis ad omnia nititur impia gens, gradus, ordo,<br>
Et male vivitur et male psallitur in decachordo.<br>
Omnis ad omnia nititur impia mundus oberrans;<br>
Est senior gravis, est iuvenis levis, est puer errans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
Praesul adest; praeit, ipse suum vehit, ipse suorum.<br>
Hinc scelus, hinc onus, altus ei thronus est grave lorum.<br>
Sceptriger est; fremit, hos levat, hos premit, estque tyrannus,<br>
Quodque magis fleo, mitibus est leo, furibus agnus.<br>
Presbyter est; iter utile presbyter ad bona debet,<br>
Non iter utile sed lacrimabile vel sibi praebet.<br>
Clericus est; legit, haud bene se regit, ima volutat,<br>
Et facienda scit et minime facit, his ea mutat.<br>
Miles adest; gerit arma, furit, ferit, emicat hasta,<br>
Castra perambulat, omnia strangulat, estque cerasta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Nobilis est; tumet, ipse nihil timet, ergo timetur,<br>
Erigit ardua tortaque cornua, nil reveretur.<br>
Censor adest; labra vendit, amat lucra, censet iniquum,<br>
Astat habentibus, obstat egentibus, os inimicum.<br>
Institor est; fora girat et aequora, propria laudat,<br>
Et sua comprobat et tua reprobat, indeque fraudat.<br>
Rusticus est; serit et sata congerit, horrea farcit,<br>
Primicias tegit et decimas legit, hinc sibi parcit.<br>
Singula latius et spaciosius haec repetendo,<br>
Addo revolvere crimina rodere denuo tendo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Pontificalia corda pecunia contenebravit,<br>
Pontificalia corda carentia corde probavit,<br>
Pontificis status ante fuit ratus, integer ante,<br>
Ille statum dabat, ordine nunc labat ille labante;<br>
Qui super hoc mare debuerat dare se quasi pontem,<br>
In Sion omnibus est via plebibus in phlegetontem.<br>
Si nova dicere vel nova discere non grave nossem,<br>
Quos scio sed tego, pontifices ego dicere possem.<br>
Stat sibi gloria, pompa, superbia divitiarum,<br>
Hoc prope tempore nemo studet fore pons animarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Praesulis infula, solvere vincula, vincla tenere,<br>
Canone respuit aereque destruit, astruit aere.<br>
Regia culmina vel moderamina regia nactus,<br>
Praedo fit hosticus estque tyrannicus illius actus.<br>
Rex modo nomine, consul imagine, mente tyrannus,<br>
Civibus improbus est, reprobis probus, et sibi magnus.<br>
Hoc probra iudice, norma caret duce, fit via lucris;<br>
Hoc male vindice, non volat a cruce pasta volucris.<br>
Pro grege paupere recta capescere despicit arma,<br>
Tetra latronibus esse timentibus affore parma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Ecclesiae vigor, imperii rigor interierunt;<br>
Est via fraudibus, his, ea, stantibus, occubuerunt;<br>
Schismata mutuo, stant gladii duo, nil metuuntur;<br>
Iuraque regia, pontificalia iura premuntur.<br>
Lex Domini tacet et gladius iacet imperialis.<br>
Mors animae fremit et gladius tremit heu! synodalis,<br>
Plebs sine praeside pressa tyrannide dilaceratur,<br>
Crimine perditur, hoste reliditur, igne crematur.<br>
Nec stola praesulis, hanc neque consulis obvia dextra<br>
A capitalibus intus, ab hostibus eripit extra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Qui stat in agmine primus imagine presbyteratus,<br>
Est vicio levis, officio brevis, inguine fractus;<br>
Ut soror intima fit sibi proxima presbyterissa,<br>
Ipsa patrem vocat, ipsa toro locat, assidet ipsa;<br>
Servit uti solet et cerebro dolet ipsa dolenti.<br>
Ipsa dapes emit, assidet et gemit ipsa gementi.<br>
Ipsa fovet, favet, audit, amat, pavet, ipsa magistrum;<br>
Est thalamo sera, mittit ad extera saepe ministrum.<br>
Praestat inaniter ordine presbyter ille vocatus,<br>
Heu! sibi corporat et populi vorat ille reatus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
Quam venerabile, quam sacret utile, qualeque sacrum<br>
Non satis aspicit, ordinis efficit hinc simulacrum.<br>
Pura libidine dignaque sanguine carneque Christi;<br>
Ora minus gerit orbaque plebs ferit acta magistri.<br>
Non nisi nomine clerus in agmine sorteque cleri<br>
Vivere sustinet, arduus eminet esse videri.<br>
Fervet in agmine, torpet in ordine quo titulatur,<br>
Nomine clericus, actibus aulicus esse probatur.<br>
Aspicias sine lege vel ordine currere clerum,<br>
Atria visere, regia volvere turbida rerum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Ad popularia stare negocia resque forenses;<br>
Adde quod exserit arma quod ingerit ensibus enses.<br>
Agmina ducere, proelia iungere, miles haberi,<br>
Clericus eligit et sacra negligit ocia deri.<br>
Miles atrox, rapit, angit, agit, capit, urget egentes,<br>
Quos premit opprimit, omnibus imprimit undique dentes.<br>
Non modo non regit ore, manu tegit agricolantes,<br>
Sed fugat et ferit, et cremat et terit arva terentes.<br>
Raptus ei cibus hos operit, quibus hos male nudat;<br>
Ad mala militat, ad mala cursitat, ad mala sudat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Miles edacior igne, rapacior est quoque milvo,<br>
Tigride saevior atque nocivior igne nocivo.<br>
Saevit in agmine, clarus origine nobilitatis,<br>
Nec sibi propria sed reverentia stat sibi patris.<br>
Praeficitur, praeit, ore patres vehit, haud vehit actu,<br>
Stemmate nobilis, est reprobabilis ipse reatu.<br>
Rebus, origine, carne, nec ordine nobilitatur,<br>
Est resolubilis et caro nobilis, aret, humatur.<br>
In vitium tener est homo degener, altus et imus.<br>
Cur? Quia corpore non animo fore vult quasi primus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
Ad lucra supplicat et male iudicat ob lucra iudex.<br>
Te scelus impedit, aureus expedit aere silet lex.<br>
Aes domat omnia, res piat impia, lex silet aere.<br>
Vim lupus ingeris, agnus habeberis, offer habere.<br>
Per tua munera tangis et aethera, lege cremandus.<br>
Census adest tibi, censor erit tibi, ne fuge, blandus.<br>
Munere non sinis ullius ordinis hunc meminisse.<br>
Ad lucra clamitat, his sua venditat ora, premit se,<br>
Denique lex ita fit sibi subdita, non homo legi.<br>
Aspice munere tot mala surgere, tot bona mergi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Proh furor! aspice quam cito iudice lucra tenente,<br>
Stent mala, ius ruat, haec legat, haec spuat ille triente.<br>
Quam sine iudice iudicet, aspice, quam sine iure;<br>
Quippe pecunia, non Theodosia lex sibi curae.<br>
Institor omnia pene negotia fraude volutat,<br>
Lucra lucris emit, haec levat, haec premit, his ea mutat;<br>
Per nigra frigora, per iuga, per fora, per freta currit;<br>
Fur capit, hunc ferit hostis, hiems terit, aestus adurit.<br>
Captus, egens abit et vacuus canit ante latronem;<br>
Lucra resuscitat, hinc iter incitat in Babylonem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
Inde repatriat, huc nova nunciat, et nova defert.<br>
Fraudat emens tua, quippe tuis sua pondera praefert.<br>
Est male perfidus, ambulat invidus agricolator,<br>
Saepe novalia proxima propria iurat arator.<br>
Iurat ut auferat et cito peierat, atque scienter,<br>
Inde frequentia mutuo iurgia, causa frequenter.<br>
Rusticus hordea mittit in horrea, farra recondit,<br>
Horrea grandia, vasa capacia, multaque condit,<br>
Nec pecus aut sata, dante Deo data, vult decimare,<br>
Nec sacra portio nec decimatio redditur arae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Prava stat actio quaeque professio, gens, gradus, aetas,<br>
Quaeque nefaria patrat; habet via sobria metas.<br>
Omne bonum perit, omnis homo gerit alteritatem;<br>
Pugnat inertia solvere fortia, fraus pietatem.<br>
Nunc premit omnia sola pecunia, res dominatur;<br>
Mammona conditur, ad fora curritur, ad lucra statur.<br>
Stat modo Mammona, sunt oneri bona, crimen honori.<br>
Opprobrio via iusticiae, pia facta pudori.<br>
Culmine clericus, arce monasticus excidit ordo.<br>
Pars ea frangitur, ista resolvitur ordine torto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Altera flebilis, est miserabilis altera prorsus.<br>
Utraque nomine stat, iacet ordine versa retrorsus;<br>
Utraque pars labat, illa decus dabat, ista decorem;<br>
Utraque decidit, utraque perdidit arida florem.<br>
Quis bonus est? bene spernitur a sene sacra senecta,<br>
A puero pudor, a valido rubor, et via recta.<br>
Denique crimina, differo nomina dicere quorum<br>
Clamat, amat, gerit et parit et perit ordo malorum.<br>
Est facies ita crimine perdita totius orbis<br>
Ut neque iam puer exeat integer a lue morbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
Sunt puerilia, sunt iuvenilia cum senis aevo,<br>
Sordida pectora nullaque tempora sunt sine naevo.<br>
Ipseque parvulus, haud quasi masculus &#151; at reticebo;<br>
Talia, talia, tam furialia probra silebo.<br>
Parco retexere, differo prodere sordidiora.<br>
Quod vitio fuit edere, polluit et cor et ora.<br>
Stat Venus ignea, solvitur aurea zona pudoris.<br>
Stant probra stantia, sunt modo retia tensa furoris,<br>
Parcere clunibus excidit omnibus, omnibus inquam;<br>
Non ego rodere, non reprehendere quemque relinquam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Vulgus in impia, vulgus in omnia turpia fluxum,<br>
Lugeo, rideo, Diogenes ego, Democritus sum.<br>
Nam meretricia nosse cubilia gens putat aequum;<br>
Lex genii iubet, inquit, ut hic cubet illaque secum.<br>
Cur etenim data foemina vel sata, ni patiatur?<br>
Sexus id imperat, inquit, ut haec ferat, ille feratur.<br>
Quomodo prandia, sic meretricia probra licere<br>
Gens putat ebria, scilicet inscia se cohibere.<br>
Omnis in omnibus ad mala partibus omnia mundus<br>
Sponte sua ruit, ordine stans fuit, est ruibundus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
Ultro relabitur, ultro resolvitur, occidit ultro,<br>
Stante libidine stanteque crimine, iure sepulto.<br>
Qua Tanais fluit et tropicum subit ora Syenes,<br>
Quisque resolvere nemoque cingere vult sibi renes.<br>
Gens asinaria iugiter ebria luxuriatur;<br>
Vitaque sobria castaque gratia vituperatur.<br>
Quisque, velut pecus aut saliens equus, in scelus hinnit,<br>
In Venerem salit, hanc fovet, hanc alit, hinc mala gignit.<br>
Nulla nefaria, cernimus omnia pulchra relinqui.<br>
Dant sibi vincula carnis et oscula carne propinqui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
Oscula turpia nilque sororia, clanculo fratri<br>
Congeminat soror; est via, quid moror? ampla barathri.<br>
Conseritur genus, omnibus est Venus unica cura.<br>
Non modo septimus est gradus ultimus in genitura;<br>
Legitimus perit, arva patris terit haud patris heres.<br>
Conserit omnia caeca licentia per mulieres.<br>
Pignora spuria dat vaga curia nobilitatis,<br>
Pluribus ordine dispare, sanguine compare natis.<br>
Fervet adultera; nec probat integra foedera magnus;<br>
Herodias vaga pluribus est data, nemo Iohannes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
Nunc quoque lilia spiritualia prostituuntur,<br>
Viva monilia, coelica lilia subiiciuntur.<br>
Dos sacra rumpitur atque resolvitur in probra velum.<br>
Quisque sibi cavet atque Dei pavet edere zelum.<br>
Virgineus chorus aret, abit thorus immaculatus,<br>
Sponsa Dei ruit, omnis homo fluit in probra fractus.<br>
Ah, gemit omnia vivere turpia regula casta,<br>
Haec querimonia sive tragoedia clamat ad astra.<br>
Horreo dicere quae reprehendere saepe reflammor,<br>
Criminis unius heu ferit obvius aethera clamor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
Criminis actio vociferatio dicitur eius,<br>
Quod Noe tempore nunc scelus affore vel puto peius,<br>
Est modo sanguine, fraude, libidine terra repleta.<br>
Ventre modestia, munere gratia, re bona spreta.<br>
Omne quod aspicis in probra fornicis est resolutum;<br>
Nil stat in ordine, nil stat ab inguine nunc bene tutum.<br>
Daemonialia denique retia stant modo scorta,<br>
Corpora perdita tritaque semita, publica porta.<br>
Luxuries viget, impietas riget, undat iniquum.<br>
Inquinat omnia turba nefaria, grex meretricum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
Vita procacibus est meretricibus ire licenter,<br>
Lingua, cor, actio, commaculatio, crapula, venter;<br>
Omnis et unica gloria lubrica carnis amare,<br>
Corda voragine, membra libidine commaculare.<br>
Foemina sordida, foemina perfida, foemina fracta,<br>
Munda coinquinat, impia ruminat, atterit aucta.<br>
Ad scelus, ad bona, fit mala foemina calcar, habena,<br>
Est fera foemina, sunt sua crimina sicut harena.<br>
Non eo carpere quas benedicere debeo iustas,<br>
Sed quia debeo, carmine mordeo mente Locustas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Nunc mala foemina fit mihi pagina, fit mihi sermo.<br>
Se satis approbo, sed sua reprobo, persequar ergo.<br>
Foemina nutibus artibus actibus impia suadet,<br>
Cogere crimina totaque foemina vivere gaudet.<br>
Nulla quidem bona, si tamen et bona contigit ulla,<br>
Est mala res bona namque fere bona foemina nulla.<br>
Foemina res rea, res male carnea, vel caro tota,<br>
Strenua prodere nataque fallere, fallere docta;<br>
Fossa novissima, vipera pessima, pulchra putredo,<br>
Semita lubrica, res male publica praedaque praedo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
Horrida noctua, publica ianua, dulce venenum.<br>
Nil bene conscia, mobilis, impia, vas lue plenum,<br>
Vas minus utile, plus violabile, flagitiosum,<br>
Insatiabile, dissociabile, litigiosum.<br>
Merx leve vendita sed cito perdita, serva metalli,<br>
Flamma domestica, diligit unica fallere falli.<br>
Extat amantibus hostis et hostibus extat amica.<br>
Ni petitur petit idque lucri metit ut sit iniqua.<br>
Sunt sua gaudia, sunt sua propria, lux sua nocte.<br>
Haec nihil excipit, ex patre concipit, exque nepote;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
Fossa libidinis, arma voraginis, os vitiorum<br>
Haec fuit, est, erit et per eam perit ordo bonorum.<br>
Donec erunt sata ruricolis data, credita ruri,<br>
Haec lea rugiet, haec fera saeviet obvia iuri.<br>
Haec furor ultimus, hostis et intimus, intima pestis.<br>
Dum negat illicit et scelus iniicit ipsa modestis.<br>
Haec caro carnea sed lue Protea mobilitate<br>
Vincere noscitur, haec pia cernitur impietate.<br>
Haec vitium docet, ars mea non vocet hanc vitiosam;<br>
Hanc vitium voco, perfidiam probo, nomino noxam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
Merx ea plurima, res ea pessima, pessima rerum,<br>
Cautior omnibus una fit artibus ars mulierum.<br>
Non lupa nequior hac quia parcior impetus eius.<br>
Non draco, non leo sed quid ea queo dicere peius?<br>
Istius omnia non modo noxia sed bona dampnes.<br>
Hoc scelus arguit enseque corruit ille Iohannes.<br>
Hac quoque vir fuit Hippolytus ruit, hac ruit Ammon,<br>
Hac Ioseph angitur et coma raditur hac tua, Samson.<br>
Hac Ruben, hac David, hac Salomon cadit, hac homo primus.<br>
Haec dat, agit, gerit, unde pudor perit, unde perimus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
Foemina cordibus, ore vel actibus est draco dirus,<br>
Flamma gravissima serpit in intima, quomodo virus.<br>
In sua crimina se mala foemina pingit, adornat,<br>
Fucat, adulterat, innovat, alterat atque colorat.<br>
Dum scelus instruit, ut leo circuit, ut fera currit,<br>
Currit et ignibus ignis edacibus uritur, urit.<br>
Lubrica lumine, fervida crimine, crimen et ipsa,<br>
Stans in amoribus, in levitatibus est modo fixa.<br>
Glutinat, illicit, ut nimis inspicit inspicientem,<br>
Et quoties licet, hanc toties libet esse nocentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
Quando fidelior et tibi iunctior aspicietur,<br>
Tunc famulum tibi praeficiet, sibi si mage detur.<br>
Cor leve, vox levis atque fides brevis in muliere.<br>
Foemina munere dat breve ludere, non breve flere;<br>
Ultima tristia primaque dulcia sunt in amore,<br>
Criminis exitus assolet obsitus esse dolore.<br>
Pectora perdita primitus excita flamma reflammat,<br>
Criminis exitus: heu mihi! funditus, heu mihi! clamat.<br>
Foemina foetida, fallere fervida, flamma furoris,<br>
Prima peremptio, pessima portio, praedo pudoris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
Propria germina, proh fera crimina! decutit alvo,<br>
Edita desecat, abiicit, enecat, ordine pravo.<br>
Foemina vipera, non homo sed fera, nec sibi fida.<br>
Plasmatis illius, immo sui prius, est homicida,<br>
Aspide saevior et furiosior est furibundis.<br>
Proh truculentia! viscera propria mergit in undis.<br>
Foemina perfida, foemina foetida, foemina foetor,<br>
Est Sathanae thronus; huic pudor est onus, hanc fuge lector.<br>
Et legitur quia plus domino pia, plus quoque grata,<br>
Prava virilia quam muliebria sunt bene facta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
O mala tempora! Cur? quia stercora tot pepererunt,<br>
Tantaque sordida, ne loquar horrida, tanta dederunt.<br>
Omne bonum ruit, omnis homo fluit in probra quaeque,<br>
Omne bonum iacet, omne malum placet omnibus aeque.<br>
Casta cubilia sunt modo vilia, lata petuntur;<br>
Coniugialia sive iugalia pacta sinuntur.<br>
Nupta virum spuit inque viros ruit, hos trahit ad se;<br>
Ne cubet unica, ne quasi rustica, dat sua, dat se.<br>
Quae bona foemina? cui bona nomina? Quae bene casta?<br>
Quae pia praeminet aut fore sustinet integra claustra?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
Quae sacra foedera? ne sit adultera, ne rea signat,<br>
Ne sobolem sine lege vel ordine, ceu lupa, gignat,<br>
Ut patris hic puer, hic pueri pater ore notetur,<br>
Nil in origine, nil in imagine degeneretur.<br>
Stirpsque viro data, patre viro sata, non patre verna,<br>
Os patris exserat ipsaque praeferat acta paterna.<br>
Cui rata pactio vel benedictio quae fit in ara?<br>
Cui pia lumina? quae bona foemina? credite, rara.<br>
Rarior haec avis, haec nimis est gravis herba repertu.<br>
Talia mordeo, talia rideo, non sine fletu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Rara fidem gerit, omnis enim perit ordo marito.<br>
Grex sine turture, nam sine passere nulla cupito.<br>
Vir populis placet omnibus, ut vacet unica nupta.<br>
Pluribus unica fit via lubrica, semita rupta.<br>
Vir petit extera, gaudet adultera, publica gaudet.<br>
Mox scelus instruit, evocat, annuit, ardet et audet.<br>
Coniugis otia conspicit anxia, laeta feretrum,<br>
Laeta pericula laetaque vincula laetaque letum.<br>
Iussio Iulia lexque Scatinia nunc ubi dormis?<br>
Vivitur omnibus et sine legibus et sine normis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
Plurima foemina, plurima crimina, multa ruina.<br>
Plurima Lydia; rara Lucretia, nulla Sabina;<br>
Nulla fere bona, nullus Amazona nunc videt ullam.<br>
Absque procis tribus hisque procacibus, audio nullam.<br>
Tam sine lumine quam sine crimine vult fore quaeque,<br>
Ter fore clinica quam semel unica diligit aeque.<br>
Uxor adultera quaerit in infera plus quoque mitti,<br>
Quam comes unius &#151; o furor impius! &#151; esse mariti.<br>
Sufficientior et sibi gratior unus ocellus<br>
Quam comes unicus, o furor ethnicus! o rea tellus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
Elige quaslibet, excipe quodlibet, has coaduna,<br>
Non rea corpore castaque pectore paene nec una.<br>
Per varium genus imperitat Venus imperiosis.<br>
Flebile, sed quibus? astra flagrantibus, ima perosis.<br>
Ipsa coinquinat et sibi glutinat omnia mundi,<br>
In sua retia cogit inertia corda refundi.<br>
Ipsa voracior atque rapacior ignibus ignis,<br>
Ardet inertibus et male putribus insita lignis.<br>
In Venerem ruit, in coitum fluit omnis ut unus,<br>
Coniugis illius arrha fit istius, est prope funus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Quis modo non pater? et pueros puer instat habere;<br>
Imminet atria tectaque patria prole replere.<br>
Quisque suam cupit et thalamos subit, estque maritus,<br>
In Iacob agmine, non sine semine, fit benedictus.<br>
Fit pater, editur, edita traditur huic nova proles,<br>
Patris ad extera, matris ad ubera plurima moles.<br>
O nova secula! Nunc quoque parvula nubere gliscit,<br>
Cruda puellula coniugis oscula vimque cupiscit.<br>
Dos sibi traditur, annulus additur, arrha dicatur.<br>
Hinc lyricus iocus, inde strepit cocus, esca vagatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
Fervet ovantibus atque canentibus aula choreis,<br>
Pompa sequentibus et praeeuntibus est hymenaeis.<br>
Nec mora: concipit, est gravis, accipit omnia matris,<br>
Plena trahentibus atque bibentibus ubera natis.<br>
Maior et ardua stirps sua, mox sua stirps dubitatur,<br>
Qui sibi filius est, pater illius esse putatur.<br>
Morbida germina gignit et agmina multa libido,<br>
Saepe parens gravis est et adest avis afflua nido.<br>
Grex cito nascitur et seges editur hinc puerorum,<br>
Fit generatio, multiplicatio crescit eorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
Quid mora? plurimus ipseque pessimus errat ubique<br>
Grex hominum, sine simplice lumine, mentis iniquae.<br>
Rura per omnia paene frequentia spargitur urbis,<br>
Nulla vacantia, nulla carentia sunt loca turbis.<br>
Iam loca singula, mons, specus, insula, iugera, prata,<br>
Sunt habitantibus atque meantibus assiduata.<br>
Iam iuga Caspia primitus invia, sunt pede trita;<br>
Non modo maximus est quia plurimus est heremita;<br>
Innumerabilis et miserabilis est hodie gens,<br>
Post mala promptior, in mala pronior, ad mala vergens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
Quisque malum docet et minime nocet esse nocentem;<br>
Quisque mero calet et minime valet esse scientem.<br>
Quaeritur ocius atque libencius uda taberna,<br>
Quam sacra numine splendida lumine templa superna.<br>
Gens bibit impia vina furentia plus satis aequo,<br>
Fert oleum focus inde subit iocus ordine caeco.<br>
Gens sitit ebria, vina celebria, bellica vina,<br>
Vina furentia vimque ferentia, plena ruina.<br>
His Noe frangitur, his Loth aduritur, ante pudicus,<br>
Haeret edacibus atque bibacibus ardor iniquus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
Qui fore crebrius expetis ebrius atque recumbis<br>
Ad mera pocula vis cito vincula solvere lumbis.<br>
His quoque vinceris, uris et ureris ignis amore,<br>
Mens furialibus aestuat ignibus, ossa calore.<br>
Vermis edacior, haud ego mentior, insitus hostis<br>
Est tibi renibus et viget ignibus intro repostis.<br>
Verme libidinis ilico desinis esse modestus.<br>
Hic furit hostibus hostis et aestibus acrior aestus.<br>
Vina Venus cupit, hac face mens furit, actio fumat;<br>
Mox stomachus satur in Venerem datur, in probra spumat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
Ob mera pocula primo furit gula, postea venter:<br>
Mox Venus excita concitat abdita membra furenter.<br>
Sunt fluitantia stanteque stantia ventre pudenda.<br>
Hunc cibus, hunc Venus implet, amant scelus haec duo membra;<br>
Alterius ruit in phialas, fluit in probra luxus;<br>
Inde libidinis atque putredinis ilico fluxus.<br>
Alterius furor efficit ut pudor abiiciatur,<br>
Ut pereat vigor, intereat rigor, ordo prematur;<br>
Cura stat unica luctaque publica carnis in esu,<br>
Ebrietas placet et tua vox iacet, O bone Iesu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
Regnat edax gula plenaque crapula, corda gravantur<br>
Ebrietatibus, improbitatibus exstimulantur.<br>
Plena voragine, plena libidine, ventreque plena,<br>
Tempora sunt quibus unus amor: cibus et caro, lena.<br>
Viscera pastibus, os dare potibus est modo clarum,<br>
Et Venus et gula sunt modo regula ventricolarum.<br>
Christicolas nego, ventricolas ego dico gulosos,<br>
Nulla nefaria denique turpia nulla perosos.<br>
Nunc bonus est reus, est stomachus deus, est schola venter.<br>
Quisque gulae studet, ah! piget et pudet ire pudenter.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
Quod loquor accipe: diruta principe stante coquorum,<br>
Ierusalem iacet, unda cibi placet, immo ciborum.<br>
Semita spernitur atque requiritur ecce platea,<br>
Dant sua vincula cuique prius gula, post Cytheraea.<br>
Proh dolor! aspice secula triplice stricta furore,<br>
Triplice crimine nexa: libidine, fraude, tumore.<br>
Corda superbia sed Venus ebria corpora nectit.<br>
Corpora cordaque fraus ligat utraque mors sibi flectit.<br>
Sarcina terrea corda premit rea collaque prona,<br>
Corde reflectimur immo revertimur ad Pharaona.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
Imus in invia, stamus ad impia, sed male stantes,<br>
Praetereuntia vel pereuntia prorsus amantes.<br>
Imus et ibimus, unde peribimus, unde ruemus,<br>
Qui pereuntia sive ruentia sola videmus.<br>
Pax flet, amor perit, hic furit et ferit, ille feritur.<br>
Mars rigidus fremit, ille stat, hic gemit, in scelus itur,<br>
Sanguineum rapit et rotat et quatit ira flagellum,<br>
Fert fera spicula, saeva pericula funebre bellum,<br>
Pax viget ethnica, pax ruit unica Christicolarum.<br>
Si bene sentio, iunctior unio paxque ferarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
Cernite, gens rea: nulla leam lea, non aper aprum<br>
Devorat aut secat et sobolem necat ultio patrum.<br>
Spiritualia denique praelia nos male tentant<br>
Semper et impia mens homicidia saepe cruentat.<br>
Ah pede compare lugeo currere fasque nefasque!<br>
Militat hinc furor, inde manus furor armat utrasque,<br>
Guerra parentibus hic ibi fratribus est uterinis.<br>
In sua viscera gens furit, effera regnat Erinnys.<br>
Proh truculentia! funera patria filius ardet,<br>
Conqueritur quia mors homini via posthuma tardet;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
Et pater impius expetit illius, ordine pulchro,<br>
Ante recondere splendida paupere membra sepulcro.<br>
Matris anilia lumina filia claudere gaudet,<br>
Flereque funera, postea libera quodlibet audet.<br>
Aspide pocula dant nece pabula plena novercae.<br>
Mors subit effera, qui petit extera divite merce.<br>
Dives opes luit, in iugulum ruit hospitis hospes.<br>
Rara superstite nullaque sospite coniuge sospes.<br>
Coniuge vir perit hancque viri ferit ensis acutus;<br>
A rigido tener, a socero gener est male tutus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
Persequitur nece, si minus aut prece frater amicum;<br>
Quem nequit ensibus, opprimit artibus, O cor iniquum!<br>
Gens sibi noxia, turba praeimpia sunt sibi damno.<br>
Proximus est tibi, mutuo tu sibi quod lupus agno.<br>
Gratia corruit atque refriguit ignis amoris;<br>
Est modo perdita regia semita, semita moris;<br>
Cassaque lumine plenaque crimine corda gelantur;<br>
Frigida pectora veraque frigora stare probantur.<br>
Gratia corruit, algor inhorruit amplior Istro.<br>
Est populus sine moribus, ordine, rege, magistro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
Lex Domini ruit huicque caput fluit undique rore,<br>
Qui tepidos bonus &#151; O gravis hic sonus &#151; evomit ore.<br>
Denique quid moror? et tumor et soror, Ira, tumoris<br>
Stant super omnia frausque bifaria cordis et oris.<br>
Gens proba transiit, improba prodiit atque probrosa,<br>
Garrulitatibus, ebrietatibus, officiosa,<br>
Plena pigredine, plena libidine, crimine plena,<br>
Callida pectore parvaque corpore, frontis egena.<br>
Patria pectora, patria robora fert prope nemo;<br>
A patre filius est quasi Sisyphus a Polyphemo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
Forma parentibus atque nepotibus haud manet una;<br>
Corporis omnia deficientia sunt quasi luna.<br>
Corporis ut status excidio datus; est ita mentis.<br>
Gens scatet arida, corpora languida cordaque gentis.<br>
Pectore pessimus et sibi proximus est modo quisque,<br>
Qui tibi supplicat; intima duplicat arte dolisque,<br>
In duo scinditur, unio solvitur alteritate,<br>
Schismate foedera simplaque viscera duplicitate.<br>
Ille fit istius iste fit illius hostis amicus.<br>
Ridet et invidet, obstat et assidet, aequus iniquus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
Proditur irrita regia semita simplicitatis,<br>
Induit impia fictio pallia duplicitatis.<br>
Vos volo credere quod volo dicere, pseudo-prophetas<br>
Nulla feracius aut numerosius hac tulit aetas.<br>
Denique sordibus interioribus hi Pharisaei<br>
Sunt via lubrica, ianua publica perniciei.<br>
Pestis inhorruit, agmen et irruit hypocritarum,<br>
Hispida corpore, lubrica pectore, gens tenebrarum.<br>
His sacra nomina sacraque tegmina, corda superba;<br>
Agnus eis patet in tunica, latet anguis in herba.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
Sunt petulantia corda, rigentia fronte Catonis,<br>
Cerea moribus, aerea vultibus in mala pronis,<br>
Corda minantia, corda rapacia, corda lupina,<br>
Fucat imagine, palliat ordine, vestis ovina;<br>
Corda tumentia, corda carentia monade cordis,<br>
Sunt pia frontibus, impia fructibus, atria sordis.<br>
His dolus additur, ut coma raditur et mutilatur;<br>
Fingit ovem lupus atque rosae rubus assimilatur.<br>
His mera pocula pluraque fercula, regula tota;<br>
His locus unio, ius simulatio, lex sua vota.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
Scandala, schismata nullaque Sabbatha mentis in illis.<br>
Denique tollitur actibus, additur ordo capillis,<br>
Forpice, pectine, crinis et ordine canonicantur,<br>
Insipientior hic ego mentior, at simulantur.<br>
Fronte vetustior et quasi iustior unus eorum<br>
Inferioribus ordine fratribus est schola morum.<br>
Cor mala ruminat, os bona seminat, et bona fatur.<br>
O pudor, O scelus! est Sathan, angelus esse putatur,<br>
Est Sathan actibus ipseque vocibus angelus idem.<br>
Quod sonus edocet, actio dedocet, hostis eidem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
Nec sua turpia nec videt impia fratribus Argus,<br>
Eloquii sator et veniae dator est sibi largus.<br>
Corde carent sene dicta, senis bene dicta probantur;<br>
Membra senilia sub iuvenilia vota citantur;<br>
Vulpe lupum tegit, ordine se regit exteriori,<br>
Ore patet bonus inque suo dolus interiori.<br>
Mens male conscia, sarcina propria, proxima pestis,<br>
Se sibi subiugat, effugit, effugat intima testis.<br>
Frons gerit Hectora, vincere Nestora creditur aetas,<br>
Est cutis arida fertque per hispida brachia setas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
Iam prope funera pollice dextera computat annos,<br>
Cumque senex labet hic, animos habet ipse tyrannos.<br>
Iam quid apertius? en Cato tertius aethere missus,<br>
Fronte severior, in cute iustior, intro remissus.<br>
Est Cato; tempore cernitur affore Maurus Hiarba.<br>
Hinc Venus evirat, inde virum parat hispida barba,<br>
Frons hominem gerit, intus homo perit, est lupus intus.<br>
Sed tua gloria stat tibi filia regis ab intus.<br>
Quid mora nectitur? Ordo relinquitur, ad mala statur,<br>
Stat simulatio, morigeratio ludificatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
Irrita dextera fit tibi littera Pythagorea,<br>
Dextra tibi iacet et scelerum placet ire platea.<br>
Arta relinquitur et via carpitur ampla quibusque,<br>
Quaerimus invia, fluxa, fluentia, confluimusque,<br>
Architriclinia, sceptra, sedilia prima petendo;<br>
Quisque tumultuat, instat et aestuat haec satagendo.<br>
Mundus honoribus est neque moribus omnis anhelus,<br>
Stant modo stantia luxus, inertia, fictio, zelus;<br>
Stat simulatio, dissimulatio, crimen utrumque,<br>
Alea, crapula, fraus, facinus, gula, flagitiumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
Ora bilinguia, lis, homicidia, Mars, tuba, terror,<br>
Vis, probra, jurgia &#151; quid moror? &#151; omnia quae docet error.<br>
Talia germina, scilicet agmina, sunt vitiorum,<br>
Germina talia sunt capitalia vulnera morum;<br>
Prima superbia suadet in invia pergere mentem,<br>
Ingerit agmina, maxima crimina, crimina septem;<br>
Prima superbia jussa dat impia, grex ululatum,<br>
Prima cor obsidet et cito possidet hoc grege stratum.<br>
Haec monet, hoc ruit et bona subruit, et mala servat,<br>
Stante libidine stanteque crimine crimen acervat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
Mascula pignora vivaque pignora mergit Hebraei,<br>
Sed muliebria servat et omnia molliciei.<br>
O mala secula! Cur? quia regula nulla tenetur;<br>
Promptus ad extima, doctus ad intima stultus habetur.<br>
Non patientia sed violentia dat modo pacem.<br>
Qui tacet esurit et lucra parturit esse loquacem.<br>
Lingua sophistica, lingua tyrannica, lingua forensis<br>
Praecipit omnia, percutit obvia, qualiter ensis.<br>
Lingua volubilis est modo nobilis, “huc ades” audit.<br>
Mutus Episcopus ordine reprobus, ostia claudit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
Nil tumidum sapis; aut pecus aut lapis esse probaris.<br>
Es quasi vipera; pectora libera testificaris.<br>
Nunc mala reddere gloria cedere culpa tenetur,<br>
Irreverentia laus patientia crimen habetur.<br>
Quam stipe vivere, non mala reddere, tam pudet aeque.<br>
Ad scelus, ad probra gens viget improba nocte dieque.<br>
Heu! mala mentio, peior et actio, pessimus usus,<br>
Stat modo criminis, est vigor ordinis ille retrusus.<br>
Tot nego sobria corda quot ostia reflua Nili,<br>
Tot pia viscera, quot vaga sidera, nunc reperiri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
Sicubi quem fore simplice pectore cerno modestum,<br>
Id rude deputo monstraque computo pectus honestum!<br>
Comparo curribus aequor arantibus, arida velis,<br>
Ruraque piscibus, aera navibus, astra camelis.<br>
Flaccus Horatius, et Cato, Persius et Iuvenalis:<br>
Quid facerent, rogo, si foret his modo vita sodalis?<br>
Temporis istius acta Lucilius ille stuperet,<br>
Et sua prospera sanctaque tempora non reticeret.<br>
Diceret optima, quae fore pessima tempora dixit;<br>
Scriberet aurea, quae nigra, quae rea, quae mala scripsit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
Prospice secula, prospice singula mersa tenebris!<br>
In mala labere, lapsus amabere, rectus egebis.<br>
Vis mala linquere, recta capescere, vivere recte?<br>
Es lyra publica, scena theatrica fit tibi de te.<br>
Proh dolor! omnia mergit in impia vera Charybdis.<br>
Crimina congere, primus habebere, maximus ibis.<br>
Vis requiescere, tutoque vivere? vis tibi pacem?<br>
Leno potentibus esto reatibus, unge minacem.<br>
Facta videns rea, percipe caprea lumina talpae.<br>
Visa tuo cito corde repellito, radito, scalpe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
Si mala prodere, crimina rodere vis aliena,<br>
Nil tibi consulis: insuper exulis est tibi poena.<br>
Fert fera iurgia pungere turpia nunc vitiorum;<br>
Est probra carpere veraque dicere, fons odiorum.<br>
Est mihi sarcina qui mea crimina vel bene prodit,<br>
Mens male conscia luminis omnia rodit et odit.<br>
Gens bibit ebria pocula noxia, pocula lethes,<br>
Quae morientibus invenit omnibus ille poetes.<br>
Quisque mali memor, unius immemor est pietatis.<br>
Iustus eget lare; nemo bonis dare vult sua gratis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
Singula censibus, omnia mercibus, at sine nummo,<br>
Nil, nisi nil, geris. Heu! casa pauperis est sine fumo.<br>
Divitis atria seu laquearia celsa renident,<br>
Mascula pignora primaque robora nunc sibi rident.<br>
Accubat affluus, ambulat arduus, ipse Liburno,<br>
Et quoties placet in thalamo iacet altus eburno.<br>
Mane coquos citat et stomacho litat ilico taurum.<br>
Mellea pocula crassaque fercula sustinet aurum.<br>
Nox sibi somnia, sol dare prandia festa recurrit.<br>
Par barathro gula, quid nisi secula tota ligurrit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
Nidor ei sapit atque gulam rapit esca culinae.<br>
Sunt sua prandia, foenora, iurgia, lucra, rapinae.<br>
Est homo bestia, ventris et hostia, bestia nempe,<br>
Ventreque turgida denteque vivida, mortua mente.<br>
Vult bona prandia, vult bona praedia, vult bona prata,<br>
Vult bona pocula, vult bona fercula, non bona facta.<br>
Res valet aes sapit his titulos rapit arca diebus;<br>
Lingua, scientia vitaque sobria nil sine rebus.<br>
Munera ditibus at flagra mitibus ingeminantur.<br>
Iura minoribus, inferioribus arma minantur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
Omnia praecipit, insuper accipit omnia nummus.<br>
Dives it inclytus aereque praeditus, arceque summus;<br>
Terrea possidet; haec sibi providet, auget, acervat.<br>
Forte latronibus illa vel hostibus aucta reservat;<br>
Denique scrinia fracta vel ostia flens magis aret,<br>
Quam sua pignora caraque corpora si tumularet.<br>
Secula circinat, impia ruminat, ima volutat,<br>
Itque per aequora, per iuga, per fora, sidera mutat.<br>
Trans mare nititur, exulat, utitur orbe recenti.<br>
Dant sibi littora, dant maris aequora, non freta venti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
Res sua frivola, mens sua subdola, sors sua flenda.<br>
Vendita somniat, empta perampliat, artat emenda.<br>
Lucra lucris parat et graphiis artat illa vel ista.<br>
Debita, credita, quaeque recondita divite cista.<br>
Huic requiescere dulce sub aggere divitiarum;<br>
Saepe revolvere, diligit addere saepius aurum.<br>
Denique deficit, his quia proficit, aret inundans;<br>
Mammona conditur et sitis additur, O sitis undans!<br>
Fit sine nomine nominis omine Tantalus ille.<br>
Sunt sua gaudia, lucra, pecunia, praedia, villae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
Horrea construit, omnibus affluit unus opimus,<br>
Ad bona serior, ad mala promptior, ad fora primus.<br>
Dives ad omnia concitus impia, tardus ad aequum;<br>
Ut <span style='font-size:14.0pt;  color:black'>rosa cernitur, ut rota sternitur et sua secum,<br>
Stans hodie cluit ipseque cras ruit, ipse sed alter.<br>
Mane videt sua dives et haec tua vespere pauper.<br>
Dormiet affluus, ilico mortuus omnia perdet;<br>
Mox sua non sua latro feret sua se nece sternet.<br>
Ut folium leve subtrahit ad breve fur sua, mors se,<br>
Deserit omnia; tunc lucra noxia stant sibi noxae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
Quae labor intulit annuus abstulit una vel hora,<br>
Divitis omnia quaeque nitentia, quaeque decora.<br>
O miserabilis, O sibi flebilis, O miser idem.<br>
Quanta pecunia, tanta molestia crescit eidem.<br>
Pertimet omnia, quem sua copia reddit egentem;<br>
Res sua possidet, angit et obsidet undique mentem.<br>
Cura cor anxiat, angor inebriat, impedit error.<br>
Pallet ei color, hinc dolus, hinc dolor, undique terror.<br>
Somnus inania multaque somnia, nil sibi praestant;<br>
Luce negocia, nocte minacia visa molestant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
Scrinia frangere, caetera tollere latro videtur,<br>
Dives egens tremit, evigilans gemit idque veretur;<br>
Ilico surgitur, arca revolvitur, aes reperitur.<br>
Noctis abit mora, lux vocat ad fora, merx strepit, itur.<br>
Post lucra cursitat, in lucra militat, ad lucra spirat.<br>
Spirat et aequora nauta pedes fora saepe regirat.<br>
Per mala maxima, per flagra plurima vitat egere.<br>
Fraudat et eripit, id dat id accipit, aes novat aere.<br>
Pauca suis dare, nil tibi, Lazare, quaerit avarus,<br>
Fletus inest tibi, fletus erit sibi, qualis? amarus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
Nunc locuples eat, expleat, impleat impia vota,<br>
Post breve defluet illaque corruet area tota;<br>
Quomodo glarea decidet area divitiarum,<br>
Copia concidet, area decidet, et vir earum.<br>
Lucra ruentia praetereuntia lucra patenter,<br>
Vult, voluit, volet, et colit et colet haec homo semper.<br>
Dum dabit Anglia lac, ebur India, Smyrna cicadam,<br>
Per fora, per iuga curret agens lucra plurimus Adam.<br>
Lucra, pecunia, res, opulentia, nunc dominantur.<br>
O mala! lacrima pauperis optima nullificantur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">910</span><br>
Plurima praedia sive peculia fraude lucratus<br>
Nunc benedicitur ipseque dicitur esse beatus.<br>
Quisque palatia vult sibi grandia, construit aedes,<br>
Hic quasi propria secla per omnia sit sibi sedes.<br>
Atria splendida castraque florida sunt rosa mundi,<br>
Nemo perennia construit atria; terrea cuncti.<br>
Pingimus atria, turba nefaria, gens Cananaea,<br>
Atria marmore forsitan arbore structa Sabaea.<br>
Pingimus atria &#151; Christus ad ostia nostra gemiscit.<br>
Nos dape tendimur et bene pascimur &#151; ille famiscit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">920</span><br>
Nos mala crapula solvit, agit gula, tibia frangit;<br>
Ille sitit, gemit, esurit et tremit et grave plangit.<br>
Nos grue pascimur, ansere vescimur illeque neutro.<br>
Ah! reus ungitur et Deus angitur &#151; ordine pulchro!<br>
Nos ave, nos ove, nos sue, nos bove vescimur &#151; hic non.<br>
Pectora saxea stringit et aerea viscera daemon.<br>
Gens sumus ebria, gens sumus impia, daemone plena,<br>
Pessima natio, prava creatio, gens aliena.<br>
Fercula plurima quaerimus optima pondera ventri,<br>
Vilia mittimus, immo relinquimus esurienti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">930</span><br>
O mala secula! Cur? Quia singula nunc vitiantur,<br>
Illaque luxibus, improbitatibus ista ligantur.<br>
Dux stat, inops ruit, hunc populus spuit, excolit illum.<br>
Stultus habens fremit inque probos emit ille sigillum.<br>
Ius periit, quia lata patet via luxuriei,<br>
Garrulitatibus, ebrietatibus, ingluviei;<br>
Carnis amantibus, ordinis hostibus, invidiosis,<br>
Concubitoribus, irreverentibus, ambitiosis,<br>
Nulla nefaria nullaque turpia non peraguntur.<br>
Re modo prodita, non prius agnita voce geruntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">940</span><br>
Ingenialia vel furialia crimina fiunt;<br>
Illa novissima tempora pessima iam patefiunt.<br>
Nam meretricia poene cubilia nil reputantur,<br>
Et venialia quod genialia sint vocitantur.<br>
Frons perit omnibus in lue stantibus, in probra stratis.<br>
Quando boni minus, amplior aut sinus improbitatis?<br>
Quando nefaria plus dominantia? Quando malorum<br>
Copia latior? aut fuit artior area morum?<br>
Si Deus impia, si capitalia cuncta iuberet,<br>
Quis vigilantius illa quis amplius ista teneret?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">950</span><br>
Si scelus addere, sobria spernere iure liceret,<br>
Quis magis adderet haec ea sperneret atque caveret?<br>
Per varium genus omne caput Venus una sagittat,<br>
Quisque salubria, nemo nefaria promere vitat.<br>
Ob mala grandia si modo praemia celsa darentur,<br>
Non mala promptius aut bona tardius appeterentur.<br>
Dum loquor horreo. Non scio, non queo, non volo fari,<br>
Fanda nefandaque, quis queat utraque vel lacrimari?<br>
Quae rogo flumina quaeve volumina sint lacrimarum<br>
Sufficientia tergere turpia tot furiarum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">960</span><br>
Si furialia dixero talia, non erit aequum,<br>
Si scelus est minus; heu! iacet eminus actio legum.<br>
Carmen arans fleo; carmine non queo, non queo prosa,<br>
Tot mala dicere, probra retexere, ferre probrosa.<br>
Plurima sunt ea, defit eis mea vox referendis,<br>
Non ea vocibus est pudor omnibus his retegendis;<br>
Deficiet scio charta, locutio, tempus et hora,<br>
Si volo tangere, si reprehendere vel graviora.<br>
Musa quidem mea, iam nimis est ea lassa notare,<br>
Non tamen est rea progenies ea lassa patrare.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">970</span><br>
Ergo parum stylus isteque dactylus hic reprimetur.<br>
Secula perdita post quoque subdita Musa loquetur,<br>
Alta per aequora currimus anchora nunc iaciatur;<br>
Vis ubi plenior auraque gratior ibit, eatur.
</p>

<p class=border></P>

<p>
<table border=0 cellspacing=15 cellpadding=0 align=CENTER>
	<tr>
		<td><a href="christian.html">Christian Latin</a>
		<td><a href="index.html">The Latin Library</a>
		<td><a href="classics.html">The Classics Page</a>
</TABLE>
</p>
</BODY></HTML>