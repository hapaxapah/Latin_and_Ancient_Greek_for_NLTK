<html>
	<head>
		<title>
			Eutropius: Book III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>EVTROPII BREVIARIVM LIBER TERTIVS
</p>

<p class=smallborder></P>

<p class=margin>
<a href="#1">1</A>&nbsp;<a href="#2">2</A>&nbsp;<a href="#3">3</A>&nbsp;<a href="#4">4</A>&nbsp;<a href="#5">5</A>&nbsp;<a href="#6">6</A>&nbsp;<a href="#7">7</A>&nbsp;<a href="#8">8</A>&nbsp;<a href="#9">9</A>&nbsp;<a href="#10">10</A>&nbsp;<a href="#11">11</A>&nbsp;<a href="#12">12</A>&nbsp;<a href="#13">13</A>&nbsp;<a href="#14">14</A>&nbsp;<a href="#15">15</A>&nbsp;<a href="#16">16</A>&nbsp;<a href="#17">17</A>&nbsp;<a href="#18">18</A>&nbsp;<a href="#19">19</A>&nbsp;<a href="#20">20</A>&nbsp;<a href="#21">21</A>&nbsp;<a href="#22">22</A>&nbsp;<a href="#23">23</A>
</P>

<p class=smallborder></P>

<p>
<a name="1"></a>[1] Finito igitur Punico bello, quod per XXIII annos tractum est, Romani iam clarissima gloria noti legatos ad Ptolomaeum, Aegypti regem, miserunt auxilia promittentes, quia rex Syriae Antiochus bellum ei intulerat. <a name="1.2"></a>Ille gratias Romanis egit, auxilia a Romanis non accepit. <a name="1.3"></a>Iam enim fuerat pugna transacta. <a name="1.4"></a>Eodem tempore potentissimus rex Siciliae Hiero Romam venit ad ludos spectandos et ducenta milia modiorum tritici populo donum exhibuit.<a name="2"></a>
</p>

<p>
[2] L. Cornelio Lentulo Fulvio Flacco consulibus, quibus Hiero Romam venerat, etiam contra Ligures intra Italiam bellum gestum est et de his triumphatum. <a name="2.2"></a>Carthaginienses tamen bellum reparare temptabant, Sardinienses, qui ex condicione pacis Romanis parere debebant, ad rebellandum impellentes. <a name="2.3"></a>Venit tamen Romam legatio Carthaginiensium et pacem impetravit.<a name="3"></a>
</p>

<p>
[3] T. Manlio Torquato C. Atilio Bulco consulibus de Sardis triumphatum est, et pace omnibus locis facta Romani nullum bellum habuerunt, quod his post Romam conditam semel tantum Numa Pompilio regnante contigerat.<a name="4"></a>
</p>

<p>
[4] L. Postumius Albinus Cn. Fulvius Centumalus consules bellum contra Illyrios gesserunt et multis civitatibus captis etiam reges in deditionem acceperunt. <a name="4.2"></a>Ac tum primum ex Illyriis triumphatum est.<a name="5"></a>
</p>

<p>
[5] L. Aemilio consule ingentes Gallorum copiae Alpes transierunt. <a name="5.2"></a>Sed pro Romanis tota Italia consensit, traditumque est a Fabio historico, qui ei bello interfuit, DCCC milia hominum parata ad id bellum fuisse. <a name="5.3"></a>Sed res per consulem tantum prospere gesta est. <a name="5.4"></a>XL milia hostium interfecta sunt et triumphus Aemilio decretus.<a name="6"></a>
</p>

<p>
[6] Aliquot deinde annis post contra Gallos intra Italiam pugnatum est, finitumque bellum M. Claudio Marcello et Cn. Cornelio Scipione consulibus. <a name="6.2"></a>Tum Marcellus cum parva manu equitum dimicavit et regem Gallorum, Viridomarum nomine, manu sua occidit. <a name="6.3"></a>Postea cum collega ingentes copias Gallorum peremit, Mediolanum expugnavit, grandem praedam Romam pertulit. <a name="6.4"></a>Ac triumphans Marcellus spolia Galli stipiti inposita umeris suis vexit.<a name="7"></a>
</p>

<p>
[7] M. Minucio Rufo P. Cornelio consulibus Histris bellum inlatum est, quia latrocinati navibus Romanorum fuerant, quae frumenta exhibebant, perdomitique sunt omnes. <a name="7.2"></a>Eodem anno bellum Punicum secundum Romanis inlatum est per Hannibalem, Carthaginiensium ducem, qui Saguntum, Hispaniae civitatem Romanis amicam, obpugnare adgressus est, annum agens vicesimum aetatis, copiis congregatis CL milium. <a name="7.3"></a>Huic Romani per legatos denuntiaverunt, ut bello abstineret. <a name="7.4"></a>Is legatos admittere noluit. <a name="7.5"></a>Romani etiam Carthaginem miserunt, ut mandaretur Hannibali, ne bellum contra socios populi Romani gereret. <a name="7.6"></a>Dura responsa a Carthaginiensibus data sunt. <a name="7.7"></a>Saguntini interea fame victi sunt, captique ab Hannibale ultimis poenis adficiuntur.<a name="8"></a>
</p>

<p>
[8] Tum P. Cornelius Scipio cum exercitu in Hispaniam profectus est, Ti. Sempronius in Siciliam, bellum Carthaginiensibus indictum est. <a name="8.2"></a>Hannibal relicto in Hispania fratre Hasdrubale Pyrenaeum transiit. <a name="8.3"></a>Alpes, adhuc ea parte invias, sibi patefecit. <a name="8.4"></a>Traditur ad Italiam LXXX milia peditum, X milia equitum, septem et XXX elephantos adduxisse. <a name="8.5"></a>Interea multi Ligures et Galli Hannibali se coniunxerunt. <a name="8.6"></a>Sempronius Gracchus cognito ad Italiam Hannibalis adventu ex Sicilia exercitum Ariminum traiecit.<a name="9"></a>
</p>

<p>
[9] P. Cornelius Scipio Hannibali primus occurrit. <a name="9.2"></a>Commisso proelio, fugatis suis ipse vulneratus in castra rediit. <a name="9.3"></a>Sempronius Gracchus et ipse confligit apud Trebiam amnem. <a name="9.4"></a>Is quoque vincitur. <a name="9.5"></a>Hannibali multi se in Italia dediderunt. <a name="9.6"></a>Inde ad Tusciam veniens Hannibal Flaminio consuli occurrit. <a name="9.7"></a>Ipsum Flaminium interemit; Romanorum XXV milia caesa sunt, ceteri diffugerunt. <a name="9.8"></a>Missus adversus Hannibalem postea a Romanis Q. Fabius Maximus. <a name="9.9"></a>Is eum differendo pugnam ab impetu fregit, mox inventa occasione vicit.<a name="10"></a>
</p>

<p>
[10] Quingentesimo et quadragesimo anno a condita urbe L. Aemilius Paulus P. Terentius Varro contra Hannibalem mittuntur Fabioque succedunt, qui abiens ambo consules monuit, ut Hannibalem, callidum et inpatientem ducem, non aliter vincerent, quam proelium differendo. <a name="10.2"></a>Verum cum inpatientia Varronis consulis contradicente altero consule [id est Aemilio Paulo] apud vicum, qui Cannae appellatur in Apulia, pugnatum esset, ambo consules ab Hannibale vincuntur. <a name="10.3"></a>In ea pugna tria milia Afrorum pereunt; magna pars de exercitu Hannibalis sauciatur. <a name="10.4"></a>Nullo tamen proelio Punico bello Romani gravius accepti sunt. <a name="10.5"></a>Periit enim in eo consul Aemilius Paulus, consulares aut praetorii XX, senatores capti aut occisi XXX, nobiles viri CCC, militum XL milia, equitum III milia et quingenti. <a name="10.6"></a>In quibus malis nemo tamen Romanorum pacis mentionem habere dignatus est. <a name="10.7"></a>Servi, quod numquam ante, manumissi et milites facti sunt.<a name="11"></a>
</p>

<p>
[11] Post eam pugnam multae Italiae civitates, quae Romanis paruerant, se ad Hannibalem transtulerunt. <a name="11.2"></a>Hannibal Romanis obtulit, ut captivos redimerent, responsumque est a senatu eos cives non esse necessarios, qui cum armati essent, capi potuissent. <a name="11.3"></a>Ille omnes postea variis suppliciis interfecit et tres modios anulorum aureorum Carthaginem misit, quos ex manibus equitum Romanorum, senatorum et militum detraxerat. <a name="11.4"></a>Interea in Hispania, ubi frater Hannibalis Hasdrubal remanserat cum magno exercitu, ut eam totam Afris subigeret, a duobus Scipionibus, Romanis ducibus, vincitur. <a name="11.5"></a>Perdit in pugna XXXV milia hominum; ex his capiuntur X milia, occiduntur XXV milia. <a name="11.6"></a>Mittuntur ei a Carthaginiensibus ad reparandas vires XII milia peditum, IV milia equitum, XX elephanti.<a name="12"></a>
</p>

<p>
[12] Anno quarto postquam ad Italiam Hannibal venit, M. Claudius Marcellus consul apud Nolam, civitatem Campaniae, contra Hannibalem bene pugnavit. <a name="12.2"></a>Hannibal multas civitates Romanorum per Apuliam, Calabriam, Brittios occupavit. <a name="12.3"></a>Quo tempore etiam rex Macedoniae Philippus ad eum legatos misit, promittens auxilia contra Romanos sub hac condicione, ut deletis Romanis ipse quoque contra Graecos ab Hannibale auxilia acciperet. <a name="12.4"></a>Captis igitur legatis Philippi et re cognita Romani in Macedoniam M. Valerium Laevinum ire iusserunt, in Sardiniam T. Manlium Torquatum proconsulem. <a name="12.5"></a>Nam etiam ea sollicitata ab Hannibale, Romanos deseruerat.<a name="13"></a>
</p>

<p>
[13] Ita uno tempore quattuor locis pugnabatur: in Italia contra Hannibalem, in Hispaniis contra fratrem eius Hasdrubalem, in Macedonia contra Philippum, in Sardinia contra Sardos et alterum Hasdrubalem Carthaginiensem. <a name="13.2"></a>Is a T. Manlio proconsule, qui ad Sardiniam missus fuerat, vivus est captus, occisa cum eo duodecim milia, capti mille quingenti, et a Romanis Sardinia subacta. <a name="13.3"></a>Manlius victor captivos et Hasdrubalem Romam reportavit. <a name="13.4"></a>Interea etiam Philippus a Laevino in Macedonia vincitur et in Hispania ab Scipionibus Hasdrubal et Mago, tertius frater Hannibalis.<a name="14"></a>
</p>

<p>
[14] Decimo anno postquam Hannibal in Italiam venerat, P. Sulpicio Cn. Fulvio consulibus, Hannibal usque ad quartum miliarium urbis accessit, equites eius usque ad portam. <a name="14.2"></a>Mox consulum cum exercitu venientium metu Hannibal ad Campaniam se recepit. <a name="14.3"></a>In Hispania a fratre eius Hasdrubale ambo Scipiones, qui per multos annos victores fuerant, interficiuntur, exercitus tamen integer mansit; casu enim magis erant quam virtute decepti. <a name="14.4"></a>Quo tempore etiam a consule Marcello Siciliae magna pars capta est, quam tenere Afri coeperant, et nobilissima urbs Syracusana; praeda ingens Romam perlata est. <a name="14.5"></a>Laevinus in Macedonia cum Philippo et multis Graeciae populis et rege Asiae Attalo amicitiam fecit, et ad Siciliam profectus Hannonem quendam, Afrorum ducem, apud Agrigentum civitatem cum ipso oppido cepit eumque Romam cum captivis nobilibus misit. <a name="14.6"></a>XL civitates in deditionem accepit, XXVI expugnavit. <a name="14.7"></a>Ita omnis Sicilia recepta et Macedonia fracta; ingenti gloria Romam regressus est. <a name="14.8"></a>Hannibal in Italia Cn. Fulvium consulem subito adgressus cum octo milibus hominum interfecit.<a name="15"></a>
</p>

<p>
[15] Interea ad Hispanias, ubi occisis duobus Scipionibus nullus Romanus dux erat, P. Cornelius Scipio mittitur, filius P. Scipionis, qui ibidem bellum gesserat, annos natus quattuor et viginti, vir Romanorum omnium et sua aetate et posteriore tempore fere primus. <a name="15.2"></a>Is Carthaginem Hispaniae capit, in qua omne aurum, argentum et belli apparatum Afri habebant, nobilissimos quoque obsides, quos ab Hispanis acceperant. <a name="15.3"></a>Magonem etiam, fratrem Hannibalis, ibidem capit, quem Romam cum aliis mittit. <a name="15.4"></a>Romae ingens laetitia post hunc nuntium fuit. <a name="15.5"></a>Scipio Hispanorumn obsides parentibus reddidit; quare omnes fere Hispaniae uno animo ad eum transierunt. <a name="15.6"></a>Post quae Hasdrubalem, Hannibalis fratrem, victum fugat et praedam maximam capit.<a name="16"></a>
</p>

<p>
[16] Interea in Italia consul Q. Fabius Maximus Tarentum recepit, in qua ingentes copiae Hannibalis erant. <a name="16.2"></a>Ibi etiam ducem Hannibalis Carthalonem occidit, XXV milia hominum captivorum vendidit, praedam militibus dispertivit, pecuniam hominum venditorum ad fiscum retulit. <a name="16.3"></a>Tum multae civitates Romanorum, quae ad Hannibalem transierant prius, rursus se Fabio Maximo dediderunt. <a name="16.4"></a>Insequenti anno Scipio in Hispania egregias res egit et per se et per fratrem suum L. Scipionem; LXX civitates receperunt. <a name="16.5"></a>In Italia tamen male pugnatum est. <a name="16.6"></a>Nam Claudius Marcellus consul ab Hannibale occisus est.<a name="17"></a>
</p>

<p>
[17] Tertio anno postquam Scipio ad Hispanias profectus fuerat, rursus res inclitas gerit. <a name="17.2"></a>Regem Hispaniarum magno proelio victum in amicitiam accepit et primus omnium a victo obsides non poposcit.<a name="18"></a>
</p>

<p>
[18] Desperans Hannibal Hispanias contra Scipionem diutius posse retinere, fratrem suum Hasdrubalem ad Italiam cum omnibus copiis evocavit. <a name="18.2"></a>Is veniens eodem itinere, quo etiam Hannibal venerat, a consulibus Ap. Claudio Nerone et M. Livio Salinatore apud Senam, Piceni civitatem, in insidias conpositas incidit. <a name="18.3"></a>Strenue tamen pugnans occisus est; ingentes eius copiae captae aut interfectae sunt, magnum pondus auri atque argenti Romam relatum est. <a name="18.4"></a>Post haec Hannibal diffidere iam de belli coepit eventu. <a name="18.5"></a>Romanis ingens animus accessit; itaque et ipsi evocaverunt ex Hispania P. Cornelium Scipionem. <a name="18.6"></a>Is Romam cum ingenti gloria venit.<a name="19"></a>
</p>

<p>
[19] Q. Caecilio L. Valerio consulibus omnes civitates, quae in Brittiis ab Hannibale tenebantur, Romanis se tradiderunt.<a name="20"></a>
</p>

<p>
[20] Anno quarto decimo posteaquam in Italiam Hannibal venerat, Scipio, qui multa bene in Hispania egerat, consul est factus et in Africam missus. <a name="20.2"></a>Cui viro divinum quiddam inesse existimabatur, adeo ut putaretur etiam cum numinibus habere sermonem. <a name="20.3"></a>Is in Africa contra Hannonem, ducem Afrorum, pugnat; exercitum eius interficit. <a name="20.4"></a>Secundo proelio castra capit cum quattuor milibus et quingentis militibus, XI milibus occisis. <a name="20.5"></a>Syphacem, Numidiae regem, qui se Afris coniunxerat, capit et castra eius invadit. <a name="20.6"></a>Syphax cum nobilissimis Numidis et infinitis spoliis Romam a Scipione mittitur. <a name="20.7"></a>Qua re audita omnis fere Italia Hannibalem deserit. <a name="20.8"></a>Ipse a Carthaginiensibus redire in Africam iubetur, quam Scipio vastabat.<a name="21"></a>
</p>

<p>
[21] Ita anno septimo decimo ab Hannibale Italia liberata est. <a name="21.2"></a>Legati Carthaginiensium pacem a Scipione petiverunt; ab eo ad senatum Romam missi sunt. <a name="21.3"></a>Quadraginta et quinque diebus his indutiae datae sunt, quousque ire Romam et regredi possent; et triginta milia pondo argenti ab his accepta sunt. <a name="21.4"></a>Senatus ex arbitrio Scipionis pacem iussit cum Carthaginiensibus fieri. <a name="21.5"></a>Scipio his condicionibus dedit: ne amplius quam triginta naves haberent, ut quingenta milia pondo argenti darent, captivos et perfugas redderent.<a name="22"></a>
</p>

<p>
[22] Interim Hannibale veniente ad Africam pax turbata est, multa hostilia ab Afris facta sunt. <a name="22.2"></a>Legati tamen eorum ex urbe venientes a Romanis capti sunt, sed iubente Scipione dimissi. <a name="22.3"></a>Hannibal quoque frequentibus proeliis victus a Scipione petit etiam ipse pacem. <a name="22.4"></a>Cum ventum esset ad colloquium, isdem condicionibus data est, quibus prius, additis quingentis milibus pondo argenti centum milibus librarum propter novam perfidiam. <a name="22.5"></a>Carthaginiensibus condiciones displicuerunt iusseruntque Hannibalem pugnare. <a name="22.6"></a>Infertur a Scipione et Masinissa, alio rege Numidarum, qui amicitiam cum Scipione fecerat, Carthagini bellum. <a name="22.7"></a>Hannibal tres exploratores ad Scipionis castra misit, quos captos Scipio circumduci per castra iussit ostendique his totum exercitum, mox etiam prandium dari dimittique, ut renuntiarent Hannibali quae apud Romanos vidissent.<a name="23"></a>
</p>

<p>
[23] Interea proelium ab utroque duce instructum est, quale vix ulla memoria fuit, cum peritissimi viri copias suas ad bellum educerent. <a name="23.2"></a>Scipio victor recedit paene ipso Hannibale capto, qui primum cum multis equitibus, deinde cum viginti, postremo cum quattuor evasit. <a name="23.3"></a>Inventa in castris Hannibalis argenti pondo viginti milia, auri octoginta, cetera supellectilis copiosa. <a name="23.4"></a>Post id certamen pax cum Carthaginiensibus facta est. <a name="23.5"></a>Scipio Romam rediit, ingenti gloria triumphavit atque Africanus ex eo appellari coeptus est. <a name="23.6"></a>Finem accepit secundum Punicum bellum post annum nonum decimum, quam coeperat.
</p>
<div class="footer">
	<p>
		<a href="/eutropius.html">Eutropius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>