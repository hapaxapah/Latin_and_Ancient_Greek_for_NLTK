<html>
	<head>
		<title>
			Eutropius: Book II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>EVTROPII BREVIARIVM LIBER SECVNDVS
</p>

<p class=smallborder></P>

<p class=margin>
<a href="#1">1</A>&nbsp;<a href="#2">2</A>&nbsp;<a href="#3">3</A>&nbsp;<a href="#4">4</A>&nbsp;<a href="#5">5</A>&nbsp;<a href="#6">6</A>&nbsp;<a href="#7">7</A>&nbsp;<a href="#8">8</A>&nbsp;<a href="#9">9</A>&nbsp;<a href="#10">10</A>&nbsp;<a href="#11">11</A>&nbsp;<a href="#12">12</A>&nbsp;<a href="#13">13</A>&nbsp;<a href="#14">14</A>&nbsp;<a href="#15">15</A>&nbsp;<a href="#16">16</A>&nbsp;<a href="#17">17</A>&nbsp;<a href="#18">18</A>&nbsp;<a href="#19">19</A>&nbsp;<a href="#20">20</A>&nbsp;<a href="#21">21</A>&nbsp;<a href="#22">22</A>&nbsp;<a href="#23">23</A>&nbsp;<a href="#24">24</A>&nbsp;<a href="#25">25</A>&nbsp;<a href="#26">26</A>&nbsp;<a href="#27">27</A>&nbsp;<a href="#28">28</A>
</P>

<p class=smallborder></P>

<p>
<a name="1"></a>[1] Anno trecentesimo sexagesimo quinto ab urbe condita, post captam autem primo, dignitates mutatae sunt, et pro duobus consulibus facti tribuni militares consulari potestate.  <a name="1. 2"></a>Hinc iam coepit Romana res crescere.  <a name="1. 3"></a>Nam Camillus eo anno Volscorum civitatem, quae per septuaginta annos bellum gesserat, vicit et Aequorum urbem et Sutrinorum atque omnibus deletis earundem exercitibus occupavit et tres simul triumphos egit. <a name="2"></a>
</p>

<p>
[2] T.  etiam Quintius Cincinnatus Praenestinos, qui usque ad urbis Romae portas cum bello venerant, persecutus ad flumen Alliam vicit, octo civitates, quae sub ipsis agebant, Romanis adiunxit, ipsum Praeneste adgressus in deditionem accepit.  <a name="2. 2"></a>Quae omnia ab eo gesta sunt viginti diebus, triumphusque ipsi decretus. <a name="3"></a>
</p>

<p>
[3] Verum dignitas tribunorum militarium non diu perseveravit.  <a name="3. 2"></a>Nam post aliquantum nullos placuit fieri et quadriennium in urbe ita fluxit, ut potestates ibi maiores non essent.  <a name="3. 3"></a>Praesumpserunt tamen tribuni militares consulari potestate iterum dignitatem et triennio perseveraverunt.  <a name="3. 4"></a>Rursus consules facti. <a name="4"></a>
</p>

<p>
[4] L.  Genucio et Q.  Servilio consulibus mortuus est Camillus.  <a name="4. 2"></a>Honor ei post Romulum secundus delatus est. <a name="5"></a>
</p>

<p>
[5] T.  Quintius dictator adversus Gallos, qui ad Italiam venerant, missus est.  <a name="5. 2"></a>Hi ab urbe quarto miliario trans Anienem fluvium consederant.  <a name="5. 3"></a>Ibi nobilissimus de senatoribus iuvenis L.  Manlius provocantem Gallum ad singulare certamen progressus occidit, et sublato torque aureo colloque suo inposito in perpetuum Torquati et sibi et posteris cognomen accepit.  <a name="5. 4"></a>Galli fugati sunt, mox per C.  Sulpicium dictatorem etiam victi.  <a name="5. 5"></a>Non multo post a C.  Marcio Tusci victi sunt et octo milia captivorum ex his in triumphum ducta. <a name="6"></a>
</p>

<p>
[6] Census iterum habitus est.  <a name="6. 2"></a>Et cum Latini, qui a Romanis subacti erant, milites praestare nollent, ex Romanis tantum tirones lecti sunt, factaeque legiones decem, qui modus sexaginta vel amplius armatorum milia efficiebat.  <a name="6. 3"></a>Parvis adhuc Romanis rebus tanta tamen in re militari virtus erat.  <a name="6. 4"></a>Quae cum profectae essent adversum Gallos duce L.  Furio, quidam ex Gallis unum ex Romanis, qui esset optimus, provocavit.  <a name="6. 5"></a>Tum se M.  Valerius tribunus militum obtulit, et cum processisset armatus, corvus ei supra dextrum bracchium sedit.  <a name="6. 6"></a>Mox commissa adversum Gallum pugna idem corvus alis et unguibus Galli oculos verberavit, ne rectum posset aspicere.  <a name="6. 7"></a>Ita a tribuno Valerio interfectus.  <a name="6. 8"></a>Corvus non solum victoriam ei, sed etiam nomen dedit.  <a name="6. 9"></a>Nam postea idem Corvinus est dictus.  <a name="6. 10"></a>Ac propter hoc meritum annorum trium et viginti consul est factus. <a name="7"></a>
</p>

<p>
[7] Latini, qui noluerant milites dare, hoc quoque a Romanis exigere coeperunt, ut unus consul ex eorum, alter ex Romanorum populo crearetur.  <a name="7. 2"></a>Quod cum esset negatum, bellum contra eos susceptum est et ingenti pugna superati sunt; ac de his perdomitis triumphatum est.  <a name="7. 3"></a>Statuae consulibus ob meritum victoriae in Rostris positae sunt.  <a name="7. 4"></a>Eo anno etiam Alexandria ab Alexandro Macedone condita est. <a name="8"></a>
</p>

<p>
[8] Iam Romani potentes esse coeperunt.  <a name="8. 2"></a>Bellum enim in centesimo et tricesimo fere miliario ab urbe apud Samnitas gerebatur, qui medii sunt inter Picenum, Campaniam et Apuliam.  <a name="8. 3"></a>L.  Papirius Cursor cum honore dictatoris ad id bellum profectus est.  <a name="8. 4"></a>Qui cum Romam rediret, Q.  Fabio Maximo, magistro equitum, quem apud exercitum reliquit, praecepit, ne se absente pugnaret.  <a name="8. 5"></a>Ille occasione reperta felicissime dimicavit et Samnitas delevit.  <a name="8. 6"></a>Ob quam rem a dictatore capitis damnatus, quod se vetante pugnasset, ingenti favore militum et populi liberatus est tanta Papirio seditione commota, ut paene ipse interficeretur. <a name="9"></a>
</p>

<p>
[9] Postea Samnites Romanos T.  Veturio et Sp.  Postumio consulibus ingenti dedecore vicerunt et sub iugum miserunt.  <a name="9. 2"></a>Pax tamen a senatu et populo soluta est, quae cum ipsis propter necessitatem facta fuerat.  <a name="9. 3"></a>Postea Samnites victi sunt a L.  Papirio consule, septem milia eorum sub iugum missa.  <a name="9. 4"></a>Papirius primus de Samnitibus triumphavit.  <a name="9. 5"></a>Eo tempore Ap.  Claudius censor aquam Claudiam induxit et viam Appiam stravit.  <a name="9. 6"></a>Samnites reparato bello Q.  Fabium Maximum vicerunt tribus milibus hominum occisis.  <a name="9. 7"></a>Postea, cum pater ei Fabius Maximus legatus datus fuisset, et Samnitas vicit et plurima ipsorum oppida cepit.  <a name="9. 8"></a>Deinde P.  Cornelius Rufinus M.  Curius Dentatus, ambo consules, contra Samnitas missi ingentibus proeliis eos confecere.  <a name="9. 9"></a>Tum bellum cum Samnitibus per annos quadraginta novem actum sustulerunt.  <a name="9. 10"></a>Neque ullus hostis fuit intra Italiam, qui Romanam virtutem magis fatigaverit. <a name="10"></a>
</p>

<p>
[10] Interiectis aliquot annis iterum se Gallorum copiae contra Romanos Tuscis Samnitibusque iunxerunt, sed cum Romam tenderent, a Cn.  Cornelio Dolabella consule deletae sunt. <a name="11"></a>
</p>

<p>
[11] Eodem tempore Tarentinis, qui iam in ultima Italia sunt, bellum indictum est, quia legatis Romanorum iniuriam fecissent.  <a name="11. 2"></a>Hi Pyrrum, Epiri regem, contra Romanos in auxilium poposcerunt, qui ex genere Achillis originem trahebat.  <a name="11. 3"></a>Is mox ad Italiam venit, tumque primum Romani cum transmarino hoste dimicaverunt.  <a name="11. 4"></a>Missus est contra eum consul P.  Valerius Laevinus, qui cum exploratores Pyrri cepisset, iussit eos per castra duci, ostendi omnem exercitum tumque dimitti, ut renuntiarent Pyrro quaecumque a Romanis agerentur.  <a name="11. 5"></a>Commissa mox pugna, cum iam Pyrrus fugeret, elephantorum auxilio vicit, quos incognitos Romani expaverunt.  <a name="11. 6"></a>Sed nox proelio finem dedit; Laevinus tamen per noctem fugit, Pyrrus Romanos mille octingentos cepit et eos summo honore tractavit, occisos sepelivit.  <a name="11. 7"></a>Quos cum adverso vulnere et truci vultu etiam mortuos iacere vidisset, tulisse ad caelum manus dicitur cum hac voce: se totius orbis dominum esse potuisse, si tales sibi milites contigissent. <a name="12"></a>
</p>

<p>
[12] Postea Pyrrus, coniunctis sibi Samnitibus, Lucanis, Brittiis, Romam perrexit, omnia ferro ignique vastavit, Campaniam populatus est atque ad Praeneste venit, miliario ab urbe octavo decimo.  <a name="12. 2"></a>Mox terrore exercitus, qui eum cum consule sequebatur, in Campaniam se recepit.  <a name="12. 3"></a>Legati ad Pyrrum de redimendis captivis missi ab eo honorifice suscepti sunt.  <a name="12. 4"></a>Captivos sine pretio Romam misit.  <a name="12. 5"></a>Unum ex legatis Romanorum, Fabricium, sic admiratus, cum eum pauperem esse cognovisset, ut quarta parte regni promissa sollicitare voluerit, ut ad se transiret, contemptusque est a Fabricio.  <a name="12. 6"></a>Quare cum Pyrrus Romanorum ingenti admiratione teneretur, legatum misit, qui pacem aequis condicionibus peteret, praecipuum virum, Cineam nomine, ita ut Pyrrus partem Italiae, quam iam armis occupaverat, obtineret. <a name="13"></a>
</p>

<p>
[13] Pax displicuit remandatumque Pyrro est a senatu eum cum Romanis, nisi ex Italia recessisset, pacem habere non posse.  <a name="13. 2"></a>Tum Romani iusserunt captivos omnes, quos Pyrrus reddiderat, infames haberi, quod armati capi potuissent, nec ante eos ad veterem statum reverti, quam si binorum hostium occisorum spolia retulissent.  <a name="13. 3"></a>Ita legatus Pyrri reversus est.  <a name="13. 4"></a>A quo cum quaereret Pyrrus, qualem Romam comperisset, Cineas dixit regum se patriam vidisse; scilicet tales illic fere omnes esse, qualis unus Pyrrus apud Epirum et reliquam Graeciam putaretur.  <a name="13. 5"></a>Missi sunt contra Pyrrum duces P.  Sulpicius et Decius Mus consules.  <a name="13. 6"></a>Certamine commisso Pyrrus vulneratus est, elephanti interfecti, viginti milia caesa hostium, et ex Romanis tantum quinque milia; Pyrrus Tarentum fugatus. <a name="14"></a>
</p>

<p>
[14] Interiecto anno contra Pyrrum Fabricius est missus, qui prius inter legatos sollicitari non potuerat, quarta regni parte promissa.  <a name="14. 2"></a>Tum, cum vicina castra ipse et rex haberent, medicus Pyrri nocte ad eum venit, promittens veneno se Pyrrum occisurum, si sibi aliquid polliceretur.  <a name="14. 3"></a>Quem Fabricius vinctum reduci iussit ad dominum Pyrroque dici quae contra caput eius medicus spopondisset.  <a name="14. 4"></a>Tum rex admiratus eum dixisse fertur: "Ille est Fabricius, qui difficilius ab honestate quam sol a cursu suo averti potest. " Tum rex ad Siciliam profectus est.  <a name="14. 5"></a>Fabricius victis Lucanis et Samnitibus triumphavit.  <a name="14. 6"></a>Consules deinde M.  Curius Dentatus et Cornelius Lentulus adversum Pyrrum missi sunt.  <a name="14. 7"></a>Curius contra eum pugnavit, exercitum eius cecidit, ipsum Tarentum fugavit, castra cepit.  <a name="14. 8"></a>Ea die caesa hostium viginti tria milia.  <a name="14. 9"></a>Curius in consulatu triumphavit.  <a name="14. 10"></a>Primus Romam elephantos quattuor duxit.  <a name="14. 11"></a>Pyrrus etiam a Tarento mox recessit et apud Argos, Graeciae civitatem, occisus est. <a name="15"></a>
</p>

<p>
[15] C.  Fabio Licinio C.  Claudio Canina consulibus anno urbis conditae quadringentesimo sexagesimo primo legati Alexandrini a Ptolomaeo missi Romam venere et a Romanis amicitiam, quam petierant, obtinuerunt. <a name="16"></a>
</p>

<p>
[16] Q.  Ogulnio C.  Fabio Pictore consulibus Picentes bellum commovere et ab insequentibus consulibus P.  Sempronio Ap.  Claudio victi sunt; et de his triumphatum est.  <a name="16. 2"></a>Conditae a Romanis civitates Ariminum in Gallia et Beneventum in Samnio. <a name="17"></a>
</p>

<p>
[17] M.  Atilio Regulo L.  Iulio Libone consulibus Sallentinis in Apulia bellum indictum est, captique sunt cum civitate simul Brundisini, et de his triumphatum est. <a name="18"></a>
</p>

<p>
[18] Anno quadringentesimo septuagesimo septimo, cum iam clarum urbis Romae nomen esset, arma tamen extra Italiam mota non fuerant.  <a name="18. 2"></a>Ut igitur cognosceretur, quae copiae Romanorum essent, census est habitus.  <a name="18. 3"></a>Tum inventa sunt civium capita ducenta nonaginta duo milia trecenta triginta quattuor, quamquam a condita urbe numquam bella cessassent.  <a name="18. 4"></a>Et contra Afros bellum susceptum est primum Ap.  Claudio Q.  Fulvio consulibus.  <a name="18. 5"></a>In Sicilia contra eos pugnatum est et Ap.  Claudius de Afris et rege Siciliae Hierone triumphavit. <a name="19"></a>
</p>

<p>
[19] Insequenti anno Valerio Marco et Otacilio Crasso consulibus in Sicilia a Romanis res magnae gestae sunt.  <a name="19. 2"></a>Tauromenitani, Catinenses et praeterea quinquaginta civitates in fidem acceptae.  <a name="19. 3"></a>Tertio anno in Sicilia contra Hieronem, regem Siculorum, bellum paratum est.  <a name="19. 4"></a>Is cum omni nobilitate Syracusanorum pacem a Romanis impetravit deditque argenti ducenta talenta.  <a name="19. 5"></a>Afri in Sicilia victi sunt et de his secundo Romae triumphatum est. <a name="20"></a>
</p>

<p>
[20] Quinto anno Punici belli, quod contra Afros gerebatur, primum Romani C.  Duillio et Cn.  Cornelio Asina consulibus in mari dimicaverunt paratis navibus rostratis, quas Liburnas vocant.  <a name="20. 2"></a>Consul Cornelius fraude deceptus est.  <a name="20. 3"></a>Duillius commisso proelio Carthaginiensium ducem vicit, triginta et unam naves cepit, quattuordecim mersit, septem milia hostium cepit, tria milia occidit.  <a name="20. 4"></a>Neque ulla victoria Romanis gratior fuit, quod invicti terra iam etiam mari plurimum possent.  <a name="20. 5"></a>C.  Aquilio Floro L.  Scipione consulibus Scipio Corsicam et Sardiniam vastavit, multa milia inde captivorum adduxit, triumphum egit. <a name="21"></a>
</p>

<p>
[21] L.  Manlio Vulsone M.  Atilio Regulo consulibus bellum in Africam translatum est.  <a name="21. 2"></a>Contra Hamilcarem, Carthaginiensium ducem, in mari pugnatum victusque est.  <a name="21. 3"></a>Nam perditis sexaginta quattuor navibus retro se recepit.  <a name="21. 4"></a>Romani viginti duas amiserunt.  <a name="21. 5"></a>Sed cum in Africam transissent, primam Clypeam, Africae civitatem, in deditionem acceperunt.  <a name="21. 6"></a>Consules usque ad Carthaginem processerunt multisque castellis vastatis Manlius victor Romam rediit et viginti septem milia captivorum reduxit, Atilius Regulus in Africa remansit.  <a name="21. 7"></a>Is contra Afros aciem instruxit.  <a name="21. 8"></a>Contra tres Carthaginiensium duces dimicans victor fuit, decem et octo milia hostium cecidit, quinque milia cum decem et octo elephantis cepit, septuaginta quattuor civitates in fidem accepit.  <a name="21. 9"></a>Tum victi Carthaginienses pacem a Romanis petiverunt.  <a name="21. 10"></a>Quam cum Regulus nollet nisi durissimis condicionibus dare, Afri auxilium a Lacedaemoniis petiverunt.  <a name="21. 11"></a>Et duce Xanthippo, qui a Lacedaemoniis missus fuerat, Romanorum dux Regulus victus est ultima pernicie.  <a name="21. 12"></a>Nam duo milia tantum ex omni Romano exercitu refugerunt, quingenti cum imperatore Regulo capti sunt, triginta milia occisa, Regulus ipse in catenas coniectus. <a name="22"></a>
</p>

<p>
[22] M.  Aemilio Paulo Ser.  Fulvio Nobiliore consulibus ambo Romani consules ad Africam profecti sunt cum trecentarum navium classe.  <a name="22. 2"></a>Primum Afros navali certamine superant.  <a name="22. 3"></a>Aemilius consul centum et quattuor naves hostium demersit, triginta cum pugnatoribus cepit, quindecim milia hostium aut occidit aut cepit, militem suum ingenti praeda ditavit.  <a name="22. 4"></a>Et subacta Africa tunc fuisset, nisi quod tanta fames erat, ut diutius exercitus expectare non posset.  <a name="22. 5"></a>Consules cum victrici classe redeuntes circa Siciliam naufragium passi sunt.  <a name="22. 6"></a>Et tanta tempestas fuit, ut ex quadringentis sexaginta quattuor navibus tantum octoginta servari potuerint; neque ullo tempore tanta maritima tempestas audita est.  <a name="22. 7"></a>Romani tamen statim ducentas naves reparaverunt, neque in aliquo animus his infractus fuit. <a name="23"></a>
</p>

<p>
[23] Cn.  Servilius Caepio C.  Sempronius Blaesus consules cum ducentis sexaginta navibus ad Africam profecti sunt.  <a name="23. 2"></a>Aliquot civitates ceperunt.  <a name="23. 3"></a>Praedam ingentem reducentes naufragium passi sunt.  <a name="23. 4"></a>Itaque cum continuae calamitates Romanis displicerent, decrevit senatus, ut a maritimis proeliis recederetur et tantum sexaginta naves ad praesidium Italiae salvae essent. <a name="24"></a>
</p>

<p>
[24] L.  Caecilio Metello C.  Furio Placido consulibus Metellus in Sicilia Afrorum ducem cum centum triginta elephantis et magnis copiis venientem superavit, viginti milia hostium cecidit, sex et viginti elephantos cepit, reliquos errantes per Numidas, quos in auxilium habebat, collegit et Romam deduxit ingenti pompa, cum CXXX elephantorum numerus omnia itinera compleret.  <a name="24. 2"></a>Post haec mala Carthaginienses Regulum ducem, quem ceperant, petiverunt, ut Romam proficisceretur et pacem a Romanis obtineret ac permutationem captivorum faceret. <a name="25"></a>
</p>

<p>
[25] Ille Romam cum venisset, inductus in senatum nihil quasi Romanus egit, dixitque se ex illa die, qua in potestatem Afrorum venisset, <a name="25. 2"></a>Romanum esse desisse.  <a name="25. 3"></a>Itaque et uxorem a complexu removit et senatui suasit, ne pax cum Poenis fieret; illos enim fractos tot casibus spem nullam habere; se tanti non esse, ut tot milia captivorum propter unum se et senem et paucos, qui ex Romanis capti fuerant, redderentur.  <a name="25. 4"></a>Itaque obtinuit.  <a name="25. 5"></a>Nam Afros pacem petentes nullus admisit.  <a name="25. 6"></a>Ipse Carthaginem rediit, offerentibusque Romanis, ut eum Romae tenerent, negavit se in ea urbe mansurum, in qua, postquam Afris servierat, dignitatem honesti civis habere non posset.  <a name="25. 7"></a>Regressus igitur ad Africam omnibus suppliciis extinctus est. <a name="26"></a>
</p>

<p>
[26] P.  Claudio Pulchro L.  Iunio consulibus Claudius contra auspicia pugnavit et a Carthaginiensibus victus est.  <a name="26. 2"></a>Nam ex ducentis et viginti navibus cum triginta fugit, nonaginta cum pugnatoribus captae sunt, demersae ceterae.  <a name="26. 3"></a>Alius quoque consul naufragio classem amisit, exercitum tamen salvum habuit, quia vicina litora erant. <a name="27"></a>
</p>

<p>
[27] C.  Lutatio Catulo A.  Postumio Albino consulibus, anno belli Punici vicesimo et tertio Catulo bellum contra Afros commissum est.  <a name="27. 2"></a>Profectus est cum trecentis navibus in Siciliam; Afri contra ipsum quadringentas paraverunt.  <a name="27. 3"></a>Numquam in mari tantis copiis pugnatum est.  <a name="27. 4"></a>Lutatius Catulus navem aeger ascendit; vulneratus enim in pugna superiore fuerat.  <a name="27. 5"></a>Contra Lilybaeum, civitatem Siciliae, pugnatum est ingenti virtute Romanorum.  <a name="27. 6"></a>Nam LXIII Carthaginiensium naves captae sunt, CXXV demersae, XXXII milia hostium capta, XIII milia occisa, infinitum auri, argenti, praedae in potestatem Romanorum redactum.  <a name="27. 7"></a>Ex classe Romana XII naves demersae.  <a name="27. 8"></a>Pugnatum est VI Idus Martias.  <a name="27. 9"></a>Statim pacem Carthaginienses petiverunt tributaque est his pax.  <a name="27. 10"></a>Captivi Romanorum, qui tenebantur a Carthaginiensibus, redditi sunt.  <a name="27. 11"></a>Etiam Carthaginienses petiverunt, ut redimi eos captivos liceret, quos ex Afris Romani tenebant.  <a name="27. 12"></a>Senatus iussit sine pretio eos dari, qui in publica custodia essent; qui autem a privatis tenerentur, ut pretio dominis reddito Carthaginem redirent atque id pretium ex fisco magis quam a Carthaginiensibus solveretur. <a name="28"></a>
</p>

<p>
[28] Q.  Lutatius A.  Manlius consules creati bellum Faliscis intulerunt, quae civitas Italiae opulenta quondam fuit.  <a name="28. 2"></a>Quod ambo consules intra sex dies, quam venerant, transegerunt XV milibus hostium caesis, ceteris pace concessa, agro tamen ex medietate sublato. 
</p>
<div class="footer">
	<p>
		<a href="/eutropius.html">Eutropius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>