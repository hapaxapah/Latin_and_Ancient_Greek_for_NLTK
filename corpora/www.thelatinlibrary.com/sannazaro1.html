<html>
	<head>
		<title>
			Sannazaro: de Partu Virginis
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>JACOPO SANNAZARO
<br>
<span style="font-size: 80%;">(1458 - 1530)</SPAN>
</p>

<p class=border></P>

<p>
CLEMENTI SEPTIMO<br>
PONTIFICI MAXIMO<br>
ACTIUS SYNCERUS
</p>

<p>
Magne parens, custosque hominum, cui jus datur uni<br>
claudere caelestes et reserare fores:<br>
occurrent si qua in nostris male firma libellis,<br>
deleat errores aequa litura meos.<br>
Imperiis, venerande, tuis submittimus illos:<br>
Nam, sine te, recta non licet ire via.<br>
Ipse manu, sacrisque potens Podalirius herbis<br>
ulcera Paeonia nostra levabis ope.<br>
Quippe mihi toto nullus, te praeter, in orbe<br>
triste salutifera leniet arte malum.<br>
Rarus honos summo se praeside posse tueri:<br>
Rarior a summo praeside posse legi.
</p>

<p class=shortborder></P>

<p>
ACTII SYNCERI SANNAZARII NEAPOLITANI
</p>

<p>
<b>DE PARTU VIRGINIS</B>
</p>

<p>
<b>LIBER PRIMUS</B>
</p>

<p>
Virginei partus, magnoque aequaeva Parenti<br>
progenies, superas caeli quae missa per auras<br>
antiquam generis labem mortalibus aegris<br>
abluit, obstructique viam patefecit Olympi,<br>
sit mihi, Caelicolae, primus labor: hoc mihi primum<br>
surgat opus: vos, auditas ab origine causas,<br>
et tanti seriem, si fas, evolvite facti!<br>
Nec minus, o Musae, vatum decus, hic ego vestros<br>
optarim fontes, vestras nemora ardua rupes:<br>
quandoquidem genus e caelo deducitis, et vos<br>
virginitas, sanctaeque juvat reverentia famae:<br>
vos igitur, seu cura poli, seu Virginis hujus<br>
tangit honos, monstrate viam, qua nubila vincam,<br>
et mecum immensi portas recludite caeli.<br>
Magna quidem, magna, Aonides, sed debita posco,<br>
nec vobis ignota: etenim potuistis et antrum<br>
aspicere et choreas, nec vos orientia caelo<br>
signa, nec Eoos Reges latuisse putandum est.<br>
Tuque adeo, spes fida hominum, spes fida Deorum.<br>
Alma Parens, quam mille acies, quaeque aetheris alti<br>
militia est, totidem currus, tot signa, tubaeque,<br>
tot litui comitantur, ovantique agmina gyro<br>
adglomerant: niveis tibi si solemnia templis<br>
serta damus, si mansuras tibi ponimus aras<br>
exciso in scopulo, fluctus unde aurea canos<br>
despiciens celso se culmine Mergilline<br>
adtollit, nautisque procul venientibus offert,<br>
si laudes de more tuas, si sacra, diemque<br>
ac coetus late insignes, ritusque dicamus,<br>
annua felicis colimus dum gaudia partus:<br>
tu vatem ignarumque viae, insuetumque labori,<br>
Diva, mone, et pavidis jam laeta adlabere coeptis.<br>
Viderat aetherea superum Regnator ab arce,<br>
undique collectas vectari in Tartara praedas:<br>
Tisiphonemque imo conantem cuncta profundo<br>
vertere, et immanes stimulantem ad dira sorores:<br>
nec jam homini prodesse, alto quod semina caelo<br>
duceret, aut varios animum excoluisset ad usus:<br>
tantum letiferae poterant contagia culpae!<br>
Tum pectus Pater, aeterno succensus amore,<br>
sic secum: "Ecquis erit finis? tantisne parentum<br>
prisca luent poenis seri commissa nepotes?<br>
ut quos victuros semper, superisque crearam<br>
pene pares, tristi patiar succumbere leto,<br>
informesque domos, obscuraque regna subire?<br>
Non ita, sed divum potius revocentur ad oras,<br>
ut decet, et manuum poscunt opera alta mearum:<br>
desertosque foros, vacuique sedilia caeli<br>
actutum complere parent: legio unde, nefandis<br>
acta odiis, trepidas ruit exturbata per auras.<br>
Cumque caput fuerit, tantorumque una malorum<br>
femina principium, lacrimasque, et funera terris<br>
intulerit: nunc auxilium ferat ipsa, modumque<br>
qua licet, afflictis imponat femina rebus."<br>
Haec ait, et celerem stellata in veste ministrum,<br>
qui castae divina ferat mandata puellae,<br>
adloquitur, facie insignem et fulgentibus alis:<br>
"Te, quem certa vocant magnarum exordia rerum,<br>
fide vigil, pars militiae fortissima nostrae,<br>
te decet ire, novumque in saecula jungere foedus:<br>
nunc animurn huc adverte atque haec sub pectore serva.<br>
Est urbes Phoenicum inter, lateque fluentem<br>
Jordanem, regio nostris sat cognita sacris;<br>
Judaeam appellant, armisque et lege potentem.<br>
Hic claris exorta atavis, vatumque ducumque<br>
antiquum genus, et dignis licet aucta hymenaeis,<br>
pectoris inlaesum Virgo mihi casta pudorem<br>
servat adhuc, nullos non servatura per annos,<br>
(mirus amor!) seniumque sui venerata mariti<br>
exiguis degit thalamis et paupere tecto,<br>
digna polo regnare, altoque effulgere divum<br>
concilio, et nostros aeternum habitare penates.<br>
Hanc mihi virginibus jampridem ex omnibus unam<br>
delegi, prudensque animo interiore locavi:<br>
ut foret, intacta sanctum quae numen in alvo<br>
conciperet, ferretque pios sine semine partus.<br>
Ergo age, nubivagos molire per aera gressus,<br>
deveniensque locum, castas haec jussus ad aures<br>
effare: et pulchris cunctantem hortatibus imple:<br>
quandoquidem genus e Stygiis mortale tenebris<br>
eripere est animus, saevosque arcere labores."<br>
Dixerat. Ille altum Zephyris per inane vocatis<br>
carpit iter, scindit nebulas, atque aera tranat<br>
ima petens, pronusque leves vix commovet alas.<br>
Qualis, ubi ex alto notis Maeandria ripis<br>
prospexit vada, seu placidi stagna ampla Caystri,<br>
praecipitem sese candenti corpore cycnus<br>
mittit agens: jamque implumis, segnisque videtur<br>
ipse sibi, donec tandem potiatur amatis<br>
victor aquis: sic ille auras, nubesque secabat.<br>
Ast ubi palmiferac tractu stetit altus Idumes:<br>
Reginam haud humiles volventem pectore curas<br>
adspicit; atque illi veteres de more Sibyllae<br>
in manibus: tum siqua aevo reseranda nepotum<br>
fatidici casto cecinerunt pectore vates.<br>
Ipsam autem securam animi laetamque videres<br>
auctorem sperare suum: namque adfore tempus,<br>
quo Sacer aethereis delapsus Spiritus astris<br>
incorrupta piae compleret viscera Matris,<br>
audierat. Proh, quanta alti reverentia caeli<br>
virgineo in vultu est! Oculos dejecta modestos<br>
suspirat: matremque Dei venientis adorat:<br>
felicemque illam, humana nec lege creatam<br>
saepe vocat: nec dum ipsa suos jam sentit honores,<br>
cum subito ex alto juvenis demissus Olympo<br>
purpureos retegit vultus, numenque professus<br>
incessuque habituque, ingentes explicat alas,<br>
ac tectis late insuetum diffundit odorem.<br>
Mox prior haec: "Oculis salve lux debita nostris,<br>
jampridem notum caelo jubar, optima Virgo:<br>
cui sese tot dona, tot explicuere merenti<br>
divitiae superum: quidquid rectique, probique<br>
aeterna de mente fluit: purissima quidquid<br>
ad terras summo veniens Sapientia caelo<br>
fert secum, et plenis exundans Gratia rivis.<br>
Te Genitor stabili firmam sibi lege sacravit,<br>
perpetuos genitor cursus qui dirigit astris,<br>
mansuramque tuo fixit sub pectore sedem.<br>
Idcirco coetus inter veneranda pudicos<br>
una es, quam latis caeli in regionibus olim<br>
tot divum celebrent voces. Proh gaudia terris<br>
quanta dabis! quantis hominum succurrere votis<br>
incipies!" Stupuit confestim exterrita Virgo,<br>
demisitque oculos, totosque expalluit artus.<br>
Non secus ac conchis si quando intenta legendis<br>
seu Micone parva, scopulis seu forte Seriphi,<br>
nuda pedem virgo, laetae nova gloria matris,<br>
veliferam advertit vicina ad litora puppim<br>
adventare, timet: nec jam subducere vestem<br>
audet, nec tuto ad socias se reddere cursu:<br>
sed trepidans silet, obtutuque immobilis haeret.<br>
Illa Arabum merces, et fortunata Canopi<br>
dona ferens, nullis bellum mortalibus infert:<br>
sed pelago innocuis circum nitet armamentis.<br>
Tum rutilus caeli alipotens, cui lactea fandi<br>
Copia, divinique fluunt e pectore rores<br>
ambrosiae, quibus ille acres mulcere procellas<br>
possit, et iratos pelago depellere ventos:<br>
"Exue, Dia, metus animo, paritura verendum<br>
caelitibus Numen, sperataque gaudia terris,<br>
aeternamque datura venis per saecula pacem.<br>
Haec ego, siderea missus tibi nuncius arce,<br>
sublimis celeres vexit quem penna per auras,<br>
vaticinor, non insidias, non nectere fraudes<br>
edoctus: longe a nostris fraus exulat oris.<br>
Quippe tui magnum magna incrementa per orbem<br>
ipsa olim partus, Virgo, sobolisque beatae<br>
adspicies: vincet proavos, proavitaque longo<br>
extendet jura imperio, populisque vocatis<br>
ad solium, late ingentes moderabitur urbes:<br>
nec sceptri jam finis erit, nec terminus aevi;<br>
quin justis paulatim animis pulcherrima surget<br>
relligio: non monstra, piis sed numina templis<br>
placabunt castae diris sine caedibus arae".<br>
Dixerat. Illa animum sedato pectore firmans,<br>
substitit, et placido breviter sic ore locuta est:<br>
"Conceptusne mihi tandem, partusque futuros,<br>
Sancte, refers? mene attactus perferre viriles<br>
posse putas? cui vel nitenti matris ab alvo<br>
protinus inconcussum, et ineluctabile votum<br>
virginitas fuit una: nec est cur solvere amatae<br>
jura pudicitiae cupiam, aut haec foedera rumpam."<br>
"Immo istas (quod tu minime jam rere) per aures,<br>
excipit interpres, foecundam Spiritus alvum<br>
influet, implebitque potenti viscera partu,<br>
flammifero veniens caelo, atque micantibus astris.<br>
At tu, virgineum mirata tumescere ventrem,<br>
haerebis pavitans: demum, formidine pulsa,<br>
gaudia servati capies inopina pudoris.<br>
Neve haec vana putes, dictis aut territa nostris<br>
indubites, serae dudum concessa senectae<br>
dona oculos pone ante tuos; nam sanguine avito<br>
juncta tibi mulier (sterilis licet illa gravique<br>
pressa aevo) haudquaquam speratum hoc tempore pignus<br>
fert utero, et felix sexto sub mense laborat.<br>
Usque adeo magno nil non superabile caelo est!"<br>
His dictis, Regina oculos ad sidera tollens<br>
caelestumque domos superas, atque aurea tecta,<br>
adnuit, et tales emisit pectore voces:<br>
"Jam jam vince; fides, vince, obsequiosa voluntas:<br>
en adsum: accipio venerans tua jussa, tuumque<br>
dulce sacrum, Pater omnipotens; nec fallere vestrum est,<br>
Caelicolae: nosco crines, nosco ora, manusque<br>
Verbaque, et aligerum caeli haud variantis alumnum."<br>
Tantum effata, repente nova micuisse penates<br>
luce videt: nitor ecce domum complerat; ibi illa,<br>
ardentum haud patiens radiorum, ignisque corusci,<br>
extimuit magis. At venter (mirabile dictu!<br>
non ignota cano) sine vi, sine labe pudoris,<br>
arcano intumuit verbo: Vigor actus ab alto<br>
irradians, vigor omnipotens, Vigor omnia cornplens<br>
descendit, Deus ille, Deus, totosque per artus<br>
dat sese, miscetque utero. Quo tacta repente<br>
viscera contremuere: silet Natura, pavetque<br>
adtonitae similis; confusaque turbine rerum<br>
insolito, occultas conatur quaerere causas.<br>
Sed longe vires alias, majoraque sentit<br>
numina: succutitur tellus, laevumque sereno<br>
intonuit caelo, rerum cui summa potestas,<br>
adventum Nati Genitor testatus, ut omnes<br>
audirent late populi, quos maximus ambit<br>
Oceanus, Tethysque et raucisona Amphitrite.<br>
Hos inter medios caeli, terraeque fragores,<br>
aequatis properans volucer pulcherrimus alis,<br>
(omnia dum trepidant) discesserat, altaque nabat<br>
per loca, cum Virgo celsis in nubibus illum<br>
alternantem humeros videt, atque immensa secantem<br>
ventorum spatia, et jam versicolore per auras<br>
fulgentem pluma ac caeli convexa petentem.<br>
Quem demum tali adspectans sermone secuta est:<br>
"Magne ales, celsi decus aetheris, invia rerum<br>
qui penetras, longeque et nubila linquis, et Euros<br>
antevolans, laeto seu te felicia tractu<br>
sidera, quaeque suos volvuntur signa per orbes<br>
exspectant redeuntem: alti seu certa reposcit<br>
crystalli domus, et vitrei plaga lucida regni:<br>
seu propiora vocant supremo tecta Tonanti,<br>
qua patet in summum regio flammantis Olympi<br>
teque amor, et liquidis flagrans alit ignibus aura:<br>
i, precor, i, nostrum testis defende pudorem."<br>
Nec plura his. Tum vero aciem deflectit, et omnes,<br>
haud mora, sollicito percurrit lumine montes:<br>
agnatamque animo, conceptaque pignora versat,<br>
multa putans, serumque uteri miratur honorem.<br>
Interea Manes descendit Fama sub imos,<br>
pallentesque domos veris rumoribus implet:<br>
optatum adventare diem, quo tristia linquant<br>
Tartara, et evictis fugiant Acheronta tenebris,<br>
immanemque ululatum, et non laetabile murmur<br>
tergemini canis: adverso qui carceris antro<br>
excubat insomnis semper, rictuque trifauci<br>
horrendum, stimulante fame, sub nocte profunda<br>
personat et morsu venienteis adpetit umbras.<br>
Tum vero Heroes laetati, animaeque piorum<br>
ad caelum erectas coeperunt tendere palmas.<br>
Atque hic insignis funda, citharaque decorus,<br>
insignis sceptro senior, per opaca locorum<br>
dum graditur, nectitque sacros diademate crines:<br>
dum legit effoetos Lethaeo in gramine flores,<br>
qua tacitae labuntur aquae, mutaeque volucres<br>
ducunt per steriles aeterna silentia ramos:<br>
adtonita subitos concepit mente furores,<br>
divinamque animam; et consueto numine plenus,<br>
intorquens oculos, venientia fata recenset:<br>
"Nascere, magne Puer, nostros quem solvere nexus,<br>
et tantos Genitor voluit perferre labores;<br>
magne Puer, cui se haec tandem spolianda reservant<br>
regna, tot, heu! miseris hominum ditata ruinis:<br>
nascere, venturum si te mortalibus olim<br>
pectore veridico promisimus, igneus ut nos<br>
viribus adflatos caelestibus ardor agebat<br>
insinuans: si sacra peregimus, et tua late<br>
jussa per immensum fama vulgavimus orbem.<br>
En ridet Pax alma tibi: simul ecce potentes<br>
impulsi caelo, divisque auctoribus acti,<br>
orbe alio properant Reges. Salvete, beati<br>
Aethiopes, hominum sanctum genus, astra secuti:<br>
scilicet huc vestris adfertis munera regnis.<br>
Accipe dona, Puer, tuque, o sanctissima Mater,<br>
sume animos: jam te populique, ducesque frequentant<br>
litore ab extremo et odoriferis Nabathaeis.<br>
Ille autem aurata fulgens in veste sacerdos<br>
jam canus, jam maturo venerabilis aevo,<br>
quid sibi vult? sacras Puerum qui sistit ad aras,<br>
sic venerans, laetoque inspectans aethera vultu?<br>
Seque dehinc facili clausurum lumina fato<br>
Exclamat: quod speratum per saecula munus,<br>
promissamque diu pacem, certamque salutem<br>
terrarum exorta liceat sibi luce tueri<br>
optanti, seniumque ideo, Parcasque trahenti.<br>
Sed quid ego, heu! dira conspersos caede penates<br>
Infantum, et subito currenteis sanguine rivos<br>
adspicio? tristisque meas vagitus ad aures<br>
fertur? io, scelus est partus jugulare recentes!<br>
Crudelis, quid agis? nihil hi meruere: neque illum<br>
quem petis, insano dabitur tibi perdere ferro.<br>
Nunc nunc, o matres, scelerata abscedite terra,<br>
dum licet, inque sinu pueros abscondite vestros:<br>
nam ferus hostis adest. Propera jam, regia Virgo,<br>
inque Paraetonias transfer tua pignora terras:<br>
admonet hoc magnum Genitor qui temperat orbem.<br>
Tuta domus tutique illic tibi, Dia, recessus.<br>
Verum ubi bis senas hiemes bis senaque nati<br>
solstitia, et tantos superaveris anxia casus:<br>
ingentes imo duces de pectore questus,<br>
aureaque adsiduis pulsabis sidera votis.<br>
Nam Puerum, quamvis per compita saepe vocatum,<br>
saepe expectatum consuetae ad gaudia mensae,<br>
perquires nequicquam amens: nec cara petentem<br>
oscula, nec sera redeuntem nocte videbis.<br>
Tresque illum totos moerenti pectore soles,<br>
et totidem trepidas somni sine munere noctes<br>
omnia lustrantes, questu omnia confundentes,<br>
flebitis, indigno perculsi corda dolore<br>
tuque senexque tuus; quarto sed Lucifer ortu<br>
purpureos tremulo cum tollet ab aequore vultus,<br>
inventum dabit, et quaerentibus offeret ultro.<br>
O quas tunc lacrimas, o quae tunc oscula, Mater,<br>
quos dabis amplexus, misto inter gaudia fletu!<br>
cum Natum ante aras Patris et delubra sedentem,<br>
mulcentemque senes dictis, animosque trahentem<br>
adspicies gavisa, ipso admirante senatu<br>
primitias Pueri ingentes, nec inane sagacis<br>
pectoris indicium nataeque ad grandia mentis.<br>
Tu vero quid in arma ruis, scelerata juventus?<br>
quid galeas, ensesque virum, et fulgentia cerno<br>
agmina? scutatasque procul sub nocte cohortes<br>
obscura, et crebris radiantes ignibus hastas?<br>
totne unum telis petitur caput? heu furor, heu mens<br>
caeca hominum semperque odiis adcincta nefandis!<br>
Jamque oleas, montemque sacrum circumque supraque<br>
cinxere, et longa lucum obsedere corona.<br>
Quo feror? ecce trahunt manibus post terga revinctis<br>
Insontem: modo quem latas mira illa per urbes<br>
edentem, Patrisque palam praecepta docentem<br>
adtoniti stupuere, illum regemque Deumque<br>
humanaeque ducem vitae, fontemque salutis<br>
haud veriti populo circum plaudente fateri.<br>
Heu facinus! mortemne etiam, et crudele minantur<br>
Supplicium? saevos stringunt in vulnera fasces,<br>
horrentesque parant paliuro intexere dumos,<br>
tormenti genus, et capiti premere inde coronam<br>
vulnificam: viden' alternos ut arundinis ictus<br>
incutiunt? geminantque truci convicia lingua?<br>
Parte alia ingentes video de stirpibus imis<br>
everti palmas, altas ad sidera palmas,<br>
infelix opus: unde hominum lux illa, decorque<br>
pendeat: ah trepidis dirum et miserabile terris!<br>
cum Patri aethereo moriens liventia pandet<br>
brachia, turpatosque atra de morte capillos,<br>
oraque, demissosque oculos frontemque cruore<br>
jam madidam, et lato patefactum pectus hiatu.<br>
At Mater, non jam mater sed flentis et orbae<br>
infelix simulacrum, aegra ac sine viribus umbra,<br>
ante crucem demissa genas, effusa capillum,<br>
stat lacrimans, tristique irrorat pectora fletu.<br>
Ac si jam comperta mihi licet ore profari<br>
omnia: defessi spectans morientia Nati<br>
lumina, crudeles terras, crudelia dicit<br>
sidera, crudelem sese (quod talia cernat<br>
vulnera) saepe vocat; tum luctisono ululatu<br>
cuncta replens, singultanti sic incipit ore:<br>
incipit, et duro figit simul oscula ligno,<br>
exclamans: Quis me miseram, quis culmine tanto<br>
dejectam subitis involvit, Nate, procellis?<br>
Nate, Patris vires, sanguis meus, unde repente<br>
haec fera tempestas? quis te mihi fluctus ademit?<br>
quae manus indignos foedavit sanguine vultus?<br>
cui tantum in superos licuit? bella impia caelo<br>
quis parat? hunc ego te post tot male tuta labores<br>
postque tot infelix elapsae incommoda vitae<br>
adspicio? tune illa tuae lux unica Matris?<br>
tune animae pax, et requies, spesque ultima nostrae<br>
sic raperis? sic me solam exanimemque relinquis?<br>
O dolor, exstincto jam te pro fratre sorores,<br>
pro natis toties exoravere parentes:<br>
ast ego pro Nato, pro te dominoque Deoque<br>
quem misera exorem? quo tristia pectora vertam?<br>
cui querar? o tandem dirae me perdite dextrae?<br>
me potius, siqua est pietas, immanibus armis<br>
obruite: in me omnes effundite pectoris iras!<br>
vel tu (si tanti est hominum genus) eripe Matrem<br>
quae rogat et Stygias tecum duc, Nate, sub umbras.<br>
Ipsa ego te per dura locorum, inamoenaque vivis<br>
regna sequar: liceat rumpentem cernere portas<br>
aeratas, liceat pulchro sudore madentem<br>
eversorem Erebi materna abstergere dextra.<br>
Hos illa, et plures fundet de pectore questus.<br>
Quod scelus Eois ut primum cernet ab undis<br>
sol, indignantes retro convertere currus<br>
optabit: frustraque suis luctatus habenis,<br>
quod poterit tandem, auratos ferrugine crines<br>
inficiet, moestamque diu sine lumine frontem<br>
ostendet terris, ut qui jam ploret ademptum<br>
auctorem Regemque suum; quin ipsa nigranti<br>
fratris ab ore timens, et tanto concita casu<br>
Cynthia caeruleo vultus obnubet amictu<br>
avertetque oculos, lacrimasque effundet inanes.<br>
At contra horrisono tellus concussa tremore,<br>
cum gemitu fremet, et ruptis excita sepulcris<br>
emittet simulacra. Quid, o, quid abire paratis,<br>
illustres animae? Non omnibus haec data rerum<br>
conditio: paucis remeare ad lumina vitae<br>
concessum, sed tempus erit cum Martia rauco<br>
mugitu caelum quatiet tuba: cumque repente<br>
corpora per terras omneis late omnia surgent.<br>
Nunc autem sat Tartarei si claustra tyranni<br>
effringat Rex ille et caligantia pandat<br>
atria: diffugiant immisso lumine dirae<br>
Eumenidum facies jactis in terga colubris.<br>
Quas atro vix in limo Phlegethontis adustum<br>
accipiat nemus, et fumanti condat in ulva.<br>
Tum variae pestes, et monstra horrentia Ditis<br>
ima petant, trepident Briareia turba, Cerastae,<br>
semiferumque genus Centauri, et Gorgones atrae,<br>
Scyllaeque, Sphingesque, ardentisque ora Chimaerae,<br>
atque Hydrae, atque Canes, et terribiles Harpyiae.<br>
Ipse catenato fessus per Tartara collo<br>
ducetur Pluton, tristi quem murmure circum<br>
Inferni fractis maerebunt cornibus amnes.<br>
At nos virginea praecincti tempora lauru,<br>
signa per extentos caeli victricia campos<br>
tollemus, laetoque ducem clamore sequemur:<br>
Victor, io, bellator io, tu regna profunda,<br>
tu Manes, Erebumque, Potestatesque coerces<br>
aerias, Letumque tuo sub numine torques.<br>
Ille alto temone sedens, levibusque quadrigis<br>
lora dabit, volucresque reget placido ore jugales,<br>
non jam cornipedum ductos de semine equorum,<br>
nec qui consuetas carpant praesepibus herbas.<br>
Primus enim valido subnixus eburnea collo<br>
fert juga, formosi pecoris custodia Taurus:<br>
stellatus minio Taurus, cui cornua fronti<br>
aurea, et auratis horrent palearia setis,<br>
perque pedes bifidae radiant nova sidera gemmae.<br>
Torva Bovi facies, sed qua non altera caelo<br>
dignior, imbriferum quae cornibus inchoet annum,<br>
nec quae tam claris mugitibus astra lacessat.<br>
Et juxta nemorum terror, rexque ipse ferarum<br>
magnanimus nitet ore Leo: quem fusa per armos<br>
convestit juba, pectoribus generosa superbit<br>
majestas, non jam ut caedes aut proelia saevus<br>
adpetat (innocuis armantur dentibus ora<br>
grataque tranquillo ridet clementia vultu),<br>
sed caelo ut spatietur et alta ad sidera tendat.<br>
Hos post insequitur pulcros pennata per artus<br>
alituum Regina, sacrae cui vertice plumae<br>
adsurgunt: flavoque caput diademate fulget.<br>
Ipsa, ingens alis, ingentis fulminis instar,<br>
supra hominum tecta, ac montes, supraque volucres<br>
fertur, et obstantes cursu petit obvia nubes.<br>
Ultimus humana sociat cervice laborem<br>
alatus tergo juvenis: cui lutea laevo<br>
ex humero chlamys, Eois inspersa lapillis<br>
pendet: eam variant centum longo ordine reges,<br>
antiquum genus, et Solymae primordia gentis,<br>
ostro intertexti: veros cognoscere vultus<br>
est illic: veros montes et flumina credas:<br>
et vera extremo Babylon nitet aurea limbo.<br>
Tali sidereas curru subvectus in auras<br>
indutos referens spoliis pallentibus axes,<br>
perveniet: recto qua panditur orbita tractu<br>
lactea, et ad sedes ducit candentis Olympi.<br>
Illic auratae muros mirabimur urbis,<br>
auratasque domos, et gemmea tecta, viasque<br>
stelliferas, vitreosque altis cum montibus amnes.<br>
Atque ibi, seu magni celsum penetrale Tonantis<br>
sive alios habitare lares, ac tecta minorum<br>
caelicolum dabitur, stellas numerare licebit:<br>
surgentemque diem pariter, pariterque cadentern<br>
sub pedibus spectare, et longos ducere soles:<br>
longaque venturis protendere nomina saeclis."<br>
Haec ubi dicta, Patres plausu excepere frequentes<br>
fatidicum vatem; sublatumque aggere ripae<br>
adtollunt humeris, laetumque per avia ducunt.<br>
Intremuere Erebi sedes, obscuraque Ditis<br>
limina; suspirans imo de corde Megaera<br>
dat gemitum, et torvas spectat sine mente sorores.<br>
Tum caudam exululans sub ventre recondidit atram<br>
Cerberus, et sontes latratu terruit umbras:<br>
commotisque niger Cocytus inhorruit antris:<br>
et vaga Sisyphiis haeserunt saxa lacertis.
</p>

<p class=shortborder></P>

<p>
<b>LIBER SECUNDUS</B>
</p>

<p>
Regina ut subitos imo sub pectore motus<br>
Sensit, et adflatu divini Numinis aucta est:<br>
haud mora, digressu volucris suspensa ministri,<br>
exsurgit; montesque procul contendit in altos<br>
festinans; ea cura animo vel prima recursat,<br>
matronam defessam aevo, cui nulla fuissent<br>
dona uteri (mirum dictu!) jam segnibus annis<br>
foecundam, sextique gravem sub pondere mensis<br>
protinus adfari, vocemque audire loquentis,<br>
et spectare oculis sterili data pignora matri.<br>
Ergo adcincta viae, nullos studiosa paratus<br>
induitur, nullo disponit pectora cultu:<br>
tantum albo crines injectu vestis inumbrans,<br>
qualis stella nitet, tardam quae circuit Arcton,<br>
hiberna sub nocte: aut matutina resurgens<br>
Aurora: aut ubi jam Oceano Sol aureus exit.<br>
Quaque pedes movet, hac casiam terra alma ministrat,<br>
pubentesque rosas, nec jam moestos hyacinthos,<br>
narcissumque, crocumque, et quidquid purpureum ver<br>
spirat hians, quidquid florum per gramina passim<br>
subgerit, immiscens varios natura colores.<br>
Parte alia celeres sistunt vaga flumina cursus:<br>
exsultant vallesque cavae, collesque supini:<br>
et circumstantes submittunt culmina pinus;<br>
crebraque palmiferis erumpunt germina silvis.<br>
Omnia laetantur: cessant Eurique, Notique:<br>
cessat atrox Boreas: tantum per florea rura<br>
regna tenent Zephyri, caelumque tepentibus auris<br>
mulcent, quaque datur, gradientem voce salutant.<br>
Ut ventum ad sedes, vultu longaeva verendo<br>
obcurrit conjux justi senis: atque repente<br>
plena Deo, subitoque uteri concussa tumultu,<br>
excipit amplexu venientem, ac talibus infit:<br>
"O decus, o laudis, mulier, dux praevia nostrae,<br>
caelitibus sola humanum quae digna reperta es<br>
conciliare genus, coetusque adtollere ad astra<br>
femineos: gremium cujus divinus obumbrat<br>
palmes, inexhaustis terras qui compleat uvis:<br>
quis me, quis tanto superum dignatur honore?<br>
Tune procul visura humiles, Regina, penates<br>
venisti? tune illa mei pulcherrima Regis<br>
Mater ades? viden' ut nostra puer excitus alvo,<br>
(cum mihi vix primas vocis sonus ambiat aures)<br>
jam salit, et Dominum (ceu praecursurus) adorat?<br>
Felix, Virgo, animi, felix, cui tanta mereri<br>
credulitas dedit una: in te nam plena videbis<br>
omnia, quae magni verax tibi dixit Olympi<br>
aliger, arcano delapsus ab aethere cursu."<br>
Illa sub haec: "Miranda alti quis facta Tonantis,<br>
o mater, meritas caelo quae tollere laudes<br>
vox queat? Exsultant dulci mea pectora motu<br>
auctori tantorum operum: qui me ima tenentem,<br>
indignamque humilemque suis respexit ab astris.<br>
Munere quo gentes felix ecce una per omnes<br>
jam dicar: nec vana fides: ingentia quando<br>
ipse mihi ingenti cumulavit munera dextra<br>
Omnipotens, sanctumque ejus per saecula nomen,<br>
et quae per magnas clementia didita terras<br>
exundat, qua passim omnes sua jussa verentes<br>
usque fovens, nullo neglectos deserit aevo.<br>
Tum fortem exsertans humerum, dextramque coruscam,<br>
insanos longe fastus, mentesque superbas<br>
dispulit, adflixitque super: solioque potentes<br>
deturbans dedit in praeceps, et ad ima repressit.<br>
Extollensque humiles, aliena in sede locavit:<br>
pauperiemque, famemque fugans, implevit egenos<br>
divitiis: vacuos contra nudosque reliquit,<br>
qui nullas opibus metas posuere parandis.<br>
Postremo Sobolem (neque enim dare majus habebat),<br>
aeternam Genitor Sobolem, saeclisque priorem<br>
omnibus, aequalemque sibi, de sanguine fidi<br>
suscepit pueri, tantis quod honoribus unum<br>
deerat adhuc, non ille animi, morumque suorum<br>
oblitus. Quippe id meditans promiserat olim<br>
sacrificis proavorum atavis, stirpique nepotum."<br>
Haec virgo. At senior, nullus cui vocis ademptae<br>
usus erat, supplex nunc gressum observat euntis,<br>
virgineosque pedes, tactaeque dat oscula terrae:<br>
nunc laetus tollit duplices ad sidera palmas,<br>
quoque potest, solo testatur gaudia nutu:<br>
ostenditque manu vatum tot scripta priorum:<br>
quae quis, agente Deo, quondam, dum vita manebat,<br>
edidit, et populis liquit celebranda futuris.<br>
Scilicet effusum tacitis de nubibus imbrem<br>
lanigerum in tergus: germenque e stirpe vetustae<br>
arboris exsurgens: incombustumque sonoro<br>
igne rubum: et priscis stellam de patribus ortam.<br>
Quae dum cuncta gravi venturi haud inscia visu<br>
percurrit relegens, alto cum corde volutat<br>
conceptus Virgo insolitos, et ab aethere lapsam<br>
progeniem, pluviae in morem, quae vellere molli<br>
excepta, haud ullos sonitus, nec murmura reddit.<br>
Seque rubum, virgamque, alto se denique missam<br>
sidus grande mari prorsum agnoscitque videtque:<br>
non tamen ausa loqui tanto aut se ducere dignam<br>
munere: sed tacito affectu tibi, maxime divum,<br>
grates, Rector, agit, mentemque ad sidera tollit.<br>
Et jam Luna cavum ter luce repleverat orbem,<br>
ter solitas de more intrarat caeca latebras:<br>
cum Virgo in patriam reditum parat, omnia quando<br>
certa videt. Subeunt dilectae grata parentis<br>
adloquia, adsuetaeque piis sermonibus aedes:<br>
quaeque salutantis voces ac verba ministri<br>
audiit, et primos excepit cella volatus:<br>
cella choris superum lustrata, et cognita caelo.<br>
Ergo iter inceptum, caris digressa propinquis,<br>
Accelerat: relegitque viam per nota locorum.<br>
Nec mora, nec requies usquam: nec lumina flectit,<br>
(Caelicolum quamvis sacro circumdata coetu)<br>
donec ad optatum pervenit sedula limen.<br>
Atque ibi, dum consueta suo cum pectore versat<br>
gaudia, paulatim maturi tempora ventris<br>
adventare videt: scires jam Numen in illa<br>
grande tegi; nullos adeo sentire dolores<br>
dat superum Genitor, nullaque ex parte gravari.<br>
Interea terra parta jam pace, marique,<br>
Augustus pater aeratis bella impia portis<br>
clauserat, et validis arctarat vincta catenis:<br>
dumque suas regnator opes, viresque potentis<br>
imperii, exhaustasque armis civilibus urbes<br>
nosse cupit; magnum censeri jusserat orbem,<br>
describi populos late, numerumque referri<br>
cunctorum ad sese capitum, quae maxima tellus<br>
sustinet, et rapido complectitur aequore Nereus.<br>
Ergo omnes lex una movet: sua nomina mittunt,<br>
qui montes, Aurora, tuos, regna illa feracis<br>
Armeniae, qui convalles, atque alta Niphatae<br>
saxa tenent, longe pictis gens nota pharetris,<br>
gens fines lustrare suos non segnis, et arcu,<br>
qua vagus Euphrates, qua devius exit Araxes,<br>
felices tractus, et late munere divum<br>
concessos defendere agros bene olentis amomi.<br>
Censetur Tauri passim, censetur Amani<br>
Incola: praedatorque Cilix: et Isaurica quisquis<br>
rura domat: quicumque tuas, Pamphylia, silvas:<br>
quique Lycaoniam, felicia jugera, quique<br>
flaventem curvis Lyciam perrumpit aratris.<br>
Jam clari bello Leleges, populique propinqui<br>
jussa obeunt: gens quaeque suo dat nomina ritu.<br>
Qui Ceramon, bimaremque Gnidon: quique alta tuentur<br>
moenia, dispositis ubi circumsepta columnis<br>
tollit se nivei moles operosa sepulcri,<br>
barbara quam rapto posuit regina marito:<br>
et quos Maeandri, toties ludente recursu,<br>
unda rigat, rigat ipse suo mox amne Cayster,<br>
herboso niveos dum margine pascit olores:<br>
quosque metalliferis veniens Pactolus ab antris<br>
circuit, et rutila non parcior Hermus arena:<br>
Mysorum manus omnis, Apollineaeque Celenae:<br>
Idaque, Rhoetaeaeque arces, celebrataque Musis<br>
Pergama, Sigaeumque jugum, Priameia quondam<br>
regna armis, ducibusque, ducum nunc nota sepulcris:<br>
Quae nauta, angustum dum praeterit Hellespontum,<br>
ostendens sociis: "Hoc, inquit, litore flentes<br>
Nereides steterant, passis cum moesta capillis<br>
ipsa suum de more Thetis clamaret Achillem."<br>
His et Bithynae classes, et Pontica late<br>
accedit regio: paret scopulosa Carambis:<br>
parendi studio fervet simul alta Sinope:<br>
fervet Halys: quique immensis procul amnibus auctus<br>
Cappadocum medios populos discriminat Iris:<br>
Thermodonque, Halybesque, adtritaque saxa Prometheo.<br>
Praeterea qua se Thracum Mavortia tellus<br>
Pandit, et algentem Rhodope procurrit in Haemum:<br>
qua Macetum per saxa ruit torrentibus undis<br>
Axius, umbrosaeque tegunt Halyachmona ripae:<br>
quaque jacet diris omen Pharsalia bellis,<br>
et bis Romana ferales clade Philippi,<br>
conveniunt populi certatim, et jussa facessunt.<br>
Vos etiam vestros his adjunxistis alumnos,<br>
vicinae passim vacuis jam moenibus urbes,<br>
antiquae Graiorum urbes, gens optima morum<br>
formatrix, clara ingeniis et fortibus ausis:<br>
seu quae litoreos tractus, montesque tenetis:<br>
seu quae per medias dispersae exsurgitis undas.<br>
Tum latus Epiri, qua formidabile nautis<br>
adtollunt summo caput Acroceraunia caelo.<br>
Urget opus: jamque Alcinoi dat regia censum:<br>
Illyricaeque manus; impacatique Liburni,<br>
litoraque Ionio passim pulsata profundo.<br>
Nec tu, cui late imperium terraeque, marisque<br>
bellatrix peperit virtus, et Martius ardor,<br>
non populos, non ipsa tuas, terra inclyta, gentes<br>
describis, terra una armis, et foeta triumphis,<br>
una viris longe pollens, atque aemula caelo:<br>
nubiferae quam praeruptis anfractibus Alpes<br>
praecingunt, mediamque pater secat Apenninus,<br>
et geminum rapido fluctu circumtonat aequor.<br>
Descripsere suos (quamvis non axe sub uno)<br>
hinc Rhenus pater indigenas, hinc latior undis<br>
Danubius, qu, silvarum per vasta volutus,<br>
pascere non populos, non lambere desinit urbes,<br>
donec ad optatam rapido venit agmine Peucen.<br>
Quin et proceras scrutatur Gallia silvas,<br>
Gallia Caesareis Latio dignata triumphis:<br>
quam Rhodanus, quam findit Arar, quam pemeat ingens<br>
Sequana, piscosoque interluit amne Garumna.<br>
Tum quas piniferis gentes praerupta Pyrene<br>
rupibus Herculeas prospectat ad usque columnas,<br>
cogit Anas, cogit ripa formosus utraque<br>
Duria, et albenti Baetis praecinctus oliva,<br>
auratamque Tagus volvens sub gurgite arenam,<br>
quique suo terras insignit nomine Iberus.<br>
Parte alia, vastas circumvocat Africa vires:<br>
Getuli, Maurique duces rimantur opaci<br>
Atlantis nemora, et dispersa mapalia silvis.<br>
Scribitur et vacuis ut quisque inventus arenis,<br>
seu pastor, seu subcinctis venator in armis<br>
observans saevos latebrosa ad tesqua leones.<br>
Massylum quicumque domos, quicumque repostos<br>
Hesperidum lucos, munitaque montibus arva<br>
incolit, et ramis nativum decutit aurum,<br>
et qui vertentes immania saxa juvencos<br>
flectit arans, qua devictae Carthaginis arces<br>
procubuere, jacentque infausto in litore turres<br>
eversae. Quantum illa metus, quantum illa laborum<br>
urbs dedit insultans Latio et laurentibus arvis!<br>
nunc passim vix relliquias, vix nomina servans,<br>
obruitur propriis non agnoscenda ruinis.<br>
Et querimur, genus infelix, humana labare<br>
membra aevo, cum regna palam moriantur et urbes.<br>
Jamque Macas idem ardor habet: venere volentes<br>
Barcaei: venere suis Nasamones ab arvis:<br>
navifragas qui per Syrtes, infidaque circum<br>
litora, moerentum spoliis onerantur, et altos<br>
insiliunt nudi cumulos exstantis arenae,<br>
inque suas vertunt aliena pericula praedas.<br>
Postremo Psylli, Garamanticaque arva tenentes:<br>
quique Cyrenaeas suspendunt vomere glebas,<br>
laudatasque legunt succis praestantibus herbas.<br>
Quique Jovis palmeta, Hasbytarumque recessus:<br>
Marmaricas qui late oras, qui pascua servant<br>
Aegypti, Meroesque, sacer quos Nilus inundat,<br>
Nilus ab aethereo ducens cunabula caelo.<br>
Nec minus et casta senior cum Virgine custos<br>
ibat, ut in patria nomen de more genusque<br>
ederet, et jussum non segnis penderet aurum.<br>
Ille domum antiquam, et regnata parentibus arva<br>
invisens, secum proavos ex ordine reges,<br>
claraque facta ducum, pulchramque ab origine gentem<br>
mente recensebat tacita: numerumque suorum,<br>
(quamvis tunc pauper, quamvis incognitus ipsis<br>
agnatis) longe adveniens explere parabat.<br>
Jam fines, Galilaea, tuos emensus, et imas<br>
Carmeli valles, quaeque altus vertice opacat<br>
rura Thabor, sparsamque jugis Samaritida terram<br>
palmiferis; Solymas a laeva liquerat arces:<br>
cum simul e tumulo muros, ac tecta domorum<br>
prospexit, patriaeque agnovit moenia terrae.<br>
Continuo lacrimis urbem veneratur obortis<br>
intenditque manus, et ab imo pectore fatur:<br>
"Bethlemiae turres, et non obscura meorum<br>
regna Patrum, magnique olim salvete penates,<br>
tuque o terra, parens regum, visuraque Regem,<br>
cui Sol et gemini famulantur cardinis axes,<br>
salve iterum: te vana Jovis cunabula, Crete<br>
horrescet, ponetque suos temeraria fastus:<br>
moenia te Dircaea trement: ipsamque pudebit<br>
Ortygiam geminos Latonae extollere partus.<br>
Parva loquor: prono veniet diademate supplex<br>
illa potens rerum, terrarumque inclyta Roma,<br>
et septemgeminos submittet ad oscula montes."<br>
Dixit, et extrema movit vestigia voce:<br>
maturatque viam senior, tardumque fatigat<br>
vectorem, et visas gressum molitur ad oras.<br>
Et jam prona dies fluctus urgebat Iberos,<br>
purpureas pelago nubes aurumque relinquens.<br>
Ecce autem magnis plenam conventibus urbem<br>
protinus, ut venere, extremo e limine portae<br>
adspiciunt: mistum confluxerat undique vulgus,<br>
turba ingens: credas longinquo ex aequore vectas<br>
ad merces properasse: aut devastantibus arva<br>
hostibus, in tutum trepidos fugisse colonos.<br>
Cernere erat, perque anfractus, perque arcta viarum,<br>
cuncta replesse viros, confusoque ordine matres:<br>
permistos pecori agricolas; hos jungere plaustra:<br>
hos intendere vela: alios discumbere apertis<br>
porticibus: resono compleri cuncta tumultu:<br>
accensos variis lucere in partibus ignes.<br>
Quae pater admirans, tacito dum singula visu<br>
percurrit, circumque domos, et limina lustrat,<br>
nec superesse locum tecto videt: "Ibimus, inquit,<br>
quo Deus, et quo sancta vocant oracula patrum."<br>
Est specus haud ingens parvae sub moenibus urbis;<br>
Incertum, manibusne hominum, genione potentis<br>
naturae formatus, ut haec spectacula terris<br>
praeberet, tantosque diu servatus in usus,<br>
hospitio caelum acciperet; cui plurima dorso<br>
incumbit rupes, pendentibus undique saxis<br>
aspera: et exesae cingunt latera ardua cautes:<br>
defunctis operum domus haud ingrata colonis.<br>
Huc heros tandem, superata ambage viarum,<br>
sic monitus, ducente Deo, cum Conjuge sancta<br>
devenit, multaque senex se nocte recepit.<br>
Ac primum siccis ramalibus excitat ignem:<br>
stramineoque toro comitem locat: aegra cubantis<br>
membra super vestem involvens: mox adligat ipsos<br>
permulcens, jam non duros, jam sponte sequentes<br>
quadrupedes, ut forte aderat foenile saligna<br>
subfultum crate, et palmarum vimine textum.<br>
Nunc age, Castaliis quae nunquam audita sub antris,<br>
Musarumve choris celebrata, aut cognita Phoebo,<br>
expediam: vos secretos per devia calles,<br>
Caelicolae, vos (si merui) monstrate recessus<br>
intactos. Ventum ad cunas, et gaudia caeli,<br>
mirandosque ortus, et tecta sonantia sacro<br>
vagitu. Stat ferre pedem, qua nulla priorum<br>
obvia sint oculis vatum vestigia nostris.<br>
Tempus erat, quo nox, tardis invecta quadrigis,<br>
nondum stelliferi mediam pervenit Olympi<br>
ad metam, et tacito scintillant sidera motu:<br>
cum silvaeque, urbesque silent, cum fessa labore<br>
accipiunt placidos mortalia pectora somnos:<br>
non fera, non volucris, non picto corpore serpens<br>
dat sonitum, jamque in cineres consederat ignis<br>
ultimus: et sera perfusus membra quiete<br>
scruposo senior caput adclinaverat antro.<br>
Ecce autem nitor ex alto novus emicat, omnemque<br>
exsuperat veniens atrae caliginis umbram<br>
auditique chori superum, et caelestia curvas<br>
agmina pulsantum citharas, ac voce canentum.<br>
Agnovit sonitum partusque instare propinquos<br>
haud dubiis Virgo sensit laetissima signis.<br>
Protinus erigitur stratis, caeloque nitentes<br>
adtollit venerans oculos, ac talia fatur:<br>
"Omnipotens Genitor, magno qui sidera nutu,<br>
aeriosque regis tractus, terrasque, fretumque,<br>
ecquid adest tempus, quo se sine labe serenam<br>
efferat in lucem Soboles tua? quo mihi tellus<br>
rideat et teneris depingat floribus arva?<br>
En tibi maturos fructus, en reddimus ingens<br>
depositum: tu, ne qua pio jactura pudori<br>
obrepat, summo defende, et consule caelo.<br>
Ergo ego te gremio reptantem, et nota petentem<br>
ubera, care puer, molli studiosa fovebo<br>
amplexu: tu blanda tuae dabis oscula matri<br>
adridens: colloque manum, et puerilia nectes<br>
brachia, et optatam capies per merabra quietem."<br>
Sic memorat, fruiturque Deo: comitumque micanti<br>
Agmine, divinisque animum concentibus explet.<br>
Atque olli interea, revoluto sidere, felix<br>
hora propinquabat. Quis me rapit? Accipe vatem,<br>
Diva, tuum; rege, Diva, tuum: feror arduus altas<br>
in nubes: video totum descendere caelum<br>
spectandi excitum studio. Da pandere factum<br>
mirum, indictum, insuetum, ingens: absistite, curae<br>
degeneres, dum sacra cano. Jam laeta laborum,<br>
jam non tacta metu, saecli Regina futuri<br>
stabat adhuc, nihil ipsa suo cum corde caducum,<br>
nil mortale putans: illam Natusque Paterque<br>
quique prius quam Sol caelo, quam Luna niteret,<br>
Spiritus obscuras ibat super igneus undas,<br>
stant circum, et magnis permulcent pectora curis.<br>
Praeterea redeunt animo quaecumque verendus<br>
dixerat interpres: acti sine pondere menses,<br>
servatusque pudor: clausa cum protinus alvo<br>
(o noctem superis laetam, et mortalibus aegris!),<br>
sicut erat foliis, stipulaque innixa rigenti,<br>
divinum, spectante polo, spectantibus astris,<br>
edit onus. Qualis rorem cum vere tepenti<br>
per tacitum matutinus desudat Eous:<br>
et passim teretes lucent per gramina guttae:<br>
terra madet, madet adspersa sub veste viator<br>
horridus, et pluviae vim non sensisse cadentis<br>
admirans, gelidas udo pede proterit herbas.<br>
Mira fides! Puer aethereas jam lucis in auras<br>
prodierat: foenoque latus male fultus agresti,<br>
impulerat primis resonum vagitibus antrum.<br>
Alma Parens nullos intra praecordia motus,<br>
aut incursantes devexi ponderis ictus<br>
senserat; haerebant immotis viscera claustris.<br>
Haud aliter, quam cum purum specularia Solem<br>
Admittunt: lux ipsa quidem pertransit, et omnes<br>
irrumpens laxat tenebras, et discutit umbras;<br>
illa manent inlaesa, haud ulli pervia vento,<br>
non hiemi, radiis sed tantum obnoxia Phoebi.<br>
Tunc Puerum tepido Genitrix involvit amictu,<br>
exceptumque sinu, blandeque ad pectora pressum<br>
detulit in praesepe: hic illum mitia anhelo<br>
ore fovent jumenta. O rerum occulta potestas!<br>
Protinus agnoscens Dominum procumbit humi bos<br>
cernuus, et mora nulla, simul procumbit asellus<br>
submittens caput, et trepidanti poplite adorat.<br>
Fortunati ambo! non vos aut fabula Cretae<br>
Polluet, antiqui referens mendacia furti,<br>
Sidoniam mare per medium vexisse puellam:<br>
aut sua dum madidus celebrat portenta Cithaeron,<br>
infames inter thyasos, vinosaque sacra<br>
arguet obsequio senis insudasse profani:<br>
solis quippe Deum vobis, et pignora caeli<br>
nosse datum, solis cunabula tanta tueri.<br>
Ergo dum refugo stabit circumdata fluctu<br>
terra parens; dum praecipiti vertigine caelum<br>
volvetur; Romana pius dum templa sacerdos<br>
rite colet; vestri semper referentur honores:<br>
semper vestra fides nostris celebrabitur aris.<br>
Quis tibi tunc animus, quae sancto in corde voluptas,<br>
o Genitrix, cum muta tuis famulantia cunis,<br>
ac circum de more sacros referentia ritus<br>
adspiceres Domino genua inclinate potenti,<br>
et sua commotum trahere ad spectacula caelum?<br>
Magne Pater, quae tanta rudes prudentia sensus<br>
leniit? informi tantos quis pectore motus<br>
excivit calor, et pecudum in praecordia venit?<br>
ut quem non reges, non accepere tot urbes,<br>
non populi, quibus una aras et sacra tueri<br>
cura fuit; jam bos torpens, jam segnis asellus<br>
auctorem late possessoremque salutent?<br>
Vocibus interea sensim puerilibus heros<br>
Excitus, somnum expulerat, noctemque fugarat<br>
ex oculis, jamque Infantem videt, et videt ipsam<br>
majorem adspectu, majori et lumine Matrem<br>
fulgentem, nec quoquam oculos, aut ora moventem,<br>
sublimemque solo, superum cingente caterva<br>
aligera. Qualis, nostrum cum tendit in orbem,<br>
purpureis rutilat pennis nitidissima Phoenix,<br>
quam variae circum volucres comitantur euntem:<br>
illa volans, Solem nativo provocat auro<br>
fulva caput, caudam et roseis interlita punctis<br>
caeruleam: stupet ipsa cohors plausuque sonoro<br>
per sudum strepit innumeris exercitus alis.<br>
Miratur lucem insolitam, miratur ovantes<br>
Caelicolum cantus senior: tum victus, et amens,<br>
adtonitusque animi, tantisque ardoribus impar<br>
corruit, et geminas vultum demisit in ulnas:<br>
adfususque diu telluri immobilis haesit.<br>
Hic illum superi juxta videre jacentem,<br>
vidit Dia Parens: nec longum passa seniles<br>
obduci tenebris oculos: dat surgere, et aegrum<br>
substentare genu, tremulisque insistere plantis,<br>
divinosque pati vultus, superique nitorem<br>
ignis, et aethereas vibrantia lumina flammas.<br>
Ille, ubi paulatim vires, animumque resumpsit;<br>
nodoso incumbens baculo, modulantia primum<br>
agmina, Reginamque deum de more salutat.<br>
Mox ipsum accedens praesepe ulvaque palustri<br>
impositum spectans Dominum terraeque, marisque,<br>
(o timor, o mentis pietas!) puerilia membra<br>
non ausus tractare manu, cunctatur: ibi auram,<br>
insperatam auram divino efflantis ab ore<br>
ore trahens, subito correptus numinis haustu,<br>
adflatusque Deo, sic tandem voce quieta<br>
incipit, et lacrimis oculos subfundit obortis:<br>
"Sancte Puer, non te Phariis operosa columnis<br>
atria, non variata Phrygum velamina textu<br>
excepere (jaces nullo spectabilis auro),<br>
angustum sed vix stabulum, male commoda sedes,<br>
et fragiles calami, lectaeque paludibus herbae<br>
fortuitum dant ecce torum: laqueata tyrannos<br>
tecta, et regifico capiant aulaea paratu:<br>
te Pater aeterno superum ditavit honore<br>
illustrans: tibi siderei domus aurea caeli<br>
plaudit, inexstinctosque parat Natura triumphos.<br>
Et tamen hanc sedem Reges, haec undique magni<br>
antra petent populi: longe quos caerula Calpe<br>
litore ab occiduo, nigrisque impellet ab Indis<br>
Sol oriens: quos et Boreas et fervidus Auster<br>
diverso inter se certantes cardine mittent.<br>
Tu pastor, tu dispersas revocare per agros<br>
missus oves late, pectusque obferte periclis.<br>
Prodigus ah nimium vitae, per tela, per hostes<br>
obscurum nemus irrumpens, rabida ora luporum<br>
compesces, saturumque gregem sub tecta reduces.<br>
O mihi certa fides superum, decus addite terris,<br>
Nate Deo, Deus ipse, aeterno e lumine lumen:<br>
te te ego, te circum Genitrix, laetique ministri<br>
concinimus, primique tuos celebramus honores,<br>
longaque perpetuis indicimus orgia fastis."
</p>

<p class=shortborder></P>

<p>
<b>LIBER TERTIUS</B>
</p>

<p>
Auratum interea culmen bipatentis Olympi<br>
conscendit Genitor, rerum inviolata potestas,<br>
laeta fovens tacito sub pectore. Mox jubet omnes<br>
ad sese acciri superos, quique atria longe<br>
observant, quique arcanis penetralibus adstant:<br>
praeterea quos Eoos Aurora per ortus,<br>
et quos occiduae propior videt Hesperus orae:<br>
namque ferunt olim, leges cum conderet aequas<br>
Rex superum, et valido mundum suspenderet axe,<br>
diversas statuisse domos, diversaque divis<br>
hospitia, et dignos meritis tribuisse penates,<br>
ordine cuique suos. Illi data tecta frequentant:<br>
armaque, et aeratis adfigunt nomina valvis.<br>
Haud mora fit: celerant jussi: volat aethere toto<br>
Caelicolum glomerata manus: pars igne corusco<br>
tota rubens, pars stelliferis innexa coronis.<br>
Ipse sedens, humeris chlamydem fulgentibus aptat<br>
ingentem, et caelum pariter terrasque tegentem.<br>
Quam quondam (ut perhibent) vigilans noctesque, diesque<br>
ipsa suo nevit rerum Natura Tonanti:<br>
adjecitque sacrae decus admirabile telae,<br>
per medium, perque extremas subtegminis oras<br>
immortale aurum intexens, grandesque smaragdos.<br>
Illic nam varia mundum distinxerat arte<br>
gnara operum mater, certisque elementa figuris,<br>
et rerum species, animasque, et quidquid ab alta<br>
fundit mente Pater. Generis primordia nostri<br>
cernere erat limum informem: jam praepete penna<br>
deferri volucres liquidum per inane videres:<br>
jam silvis errare feras, pontumque natari<br>
piscibus, et vero credas spumescere fluctu.<br>
Hic postquam aligeros gemmata sedilia coetus<br>
Accepere; Pater solio sic infit ab alto:<br>
"Aetherei proceres (neque enim ignoratis et ausus<br>
infandos, dirumque acies super astra frementes),<br>
si mecum juvat antiquos ab origine motus<br>
inspicere, et veterum pariter meminisse laborum:<br>
quandoquidem haec vobis peperit victoria laudem;<br>
huc animos, huc pacatas advertite mentes.<br>
Vos, cum omne arderet caelum servilibus armis,<br>
arctoumque furor pertenderet impius axem<br>
scandere et in gelidos regnum transferre Triones;<br>
fida manus mecum mansistis: et ultima tandem<br>
experti, caelo victricia signa tulistis:<br>
aeternumque alta fixistis in arce trophaeum.<br>
Quos ego pro meritis insigni munere palmae<br>
donavi, regnique in partem, operumque recepi:<br>
praecipuosque habui, lectosque ad jussa ministros:<br>
usque adeo fixa antiqui stat gratia facti.<br>
Nec minus et nostras audistis saepe querelas:<br>
vidistisque graves flammati pectoris aestus:<br>
tunc cum prima novas egit dementia gentes<br>
arboris auricomae caelestia carpere poma:<br>
poma gravi seros gustu laesura nepotes.<br>
Munere quin superum indignas spoliastis, et umbra<br>
sacrorum late nemorum: adsiduoque labore<br>
multastis miseras, vitae et brevioribus annis.<br>
Quid repetam veteri sumptas de crimine poenas?<br>
exsiliumque informe Erebi, tenebrasque repostas?<br>
quae tacito mecum spectastis lumine, et iidem<br>
terrarum sortem maesti indoluistis acerbam.<br>
Aut etiam ut nostri longo post tempore tandem<br>
pectoris indomitas clementia vicerit iras?<br>
visque arcana leves sensim demissa per auras<br>
foecundam intactae complerit Virginis alvum?<br>
an temere hoc, nullaque actum ratione putatis?<br>
Quippe ita mansuras decuit me ponere leges:<br>
quo terraeque, polusque, homines, divique vicissim<br>
foederibus starent certis, et pignore tanto<br>
servarent memorem cognatae stirpis amorem.<br>
Quare agite, et jam nunc humana capessite fata;<br>
ac primum duris parvi sub cautibus antri<br>
gramineos lustrate toros: lustrate beatam<br>
pauperibus sedem calamis: cunctique recentes<br>
submissi cunas adcedite, dum pia Mater<br>
complexu in molli Natum fovet, ubera pernox<br>
indulgens teneris Pueri rorantia labris:<br>
nec procul in stipula demisso pectore mutum<br>
procumbit pecus: et Domini vestigia lambens<br>
pervigilat, longos fundit dum tibia cantus.<br>
Hic faustos ortus Pueri, noctemque verendam<br>
discursu per inane levi, passimque canoris<br>
laudibus excipite, et plausu celebrate faventes<br>
omnia felicem ventura in saecula pacem,<br>
certatimque renascentis cunabula mundi,<br>
victum anguem, victumque anguis furiale venenum.<br>
Sic placitum, sic aversos conjungere terris<br>
Caelicolas: sic ferre homines ad sidera certum est."<br>
Haec ubi dicta: novum superis inspirat amorem;<br>
quo subito veteres deponant pectoris iras,<br>
obliti scelerum; Patrisque exempla secuti,<br>
terrarum flagrent studio, et mortalia curent.<br>
Nec mora: Laetitiam choreis tum forte vacantem<br>
advocat: haec magni motusque animosque Tonantis<br>
temperat, et vultum discussa nube serenat,<br>
Laetitiam, quae Caelicolum per limina semper<br>
Discursat, raroque imas petit hospita terras:<br>
curarumque expers, lacrimasque exosa virago,<br>
exsultat, totoque abigit suspiria caelo.<br>
Ut stetit ante Patrem, terrasque accedere jussa est,<br>
mobilibus pictas humeris accomodat alas:<br>
lenimenque viae comites vocat. Ilicet adsunt<br>
jucundae visu facies, Cantusque, Chorique<br>
Gaudiaque, Plaususque, et honestis ignibus ardens<br>
rectus Amor, quem nuda Fides, Spesque inscia luctus<br>
vadentem, mira unanimes pietate sorores<br>
observant: sequitur mox inculpata Voluptas,<br>
Gratiaque, et niveam suadens Concordia pacem.<br>
Cumque propinquasset portae quae maxima caelo<br>
dicitur, aeternumque micat radiata coruscis<br>
astrorum signis: quando mortalibus aegris<br>
dant nimbos aliae, et damnant caligine terras,<br>
subcinctae occurrunt Horae properantibus alis,<br>
insomnes Horae: namque his fulgentia divum<br>
limina, et ingentis custodia credita caeli.<br>
Protinus aeratos impulso cardine postes<br>
cum sonitu, magnoque polos quassante fragore<br>
praepandunt, obnixae humeris: volat illa per auras<br>
obscura sub nocte nitens: gratantur eunti<br>
sidera: jam festas meditatur Luna choreas,<br>
exsultant Hyades: gaudet mutata Bootes<br>
plaustra auro, totosque auro fulgere juvencos.<br>
Tunc primum visa est, miseri post fata parentis,<br>
risisse Erigone, et longum posuisse dolorem,<br>
armatoque ensis subducitur Orioni.<br>
Ut vero umbrosis posuit vestigia silvis,<br>
culmina conscendit pastorum; atque omnia late<br>
perlustrans tacitis oculis loca, concutit alas<br>
applaudens: pictosque sinus sub nocte coruscans,<br>
subrisit laetum, puraque in luce refulsit.<br>
Primi illam sensere canes: sensere jacentes<br>
haedorum passim per dura cubilia matres:<br>
balatuque ovium valles sonuere propinquae,<br>
saxaque, et adtoniti caput erexere magistri.<br>
Tunc ait: "O parvi vigiles gregis, o bona pubes<br>
silvarum, superis gratum genus, ite, beati<br>
pastores, ite, antra novis intendite sertis:<br>
Reginam ad cunas, positumque in stramine Regem<br>
(certa fides) alti jam jam moderator Olympi<br>
cernere dat: properate, novique tepentia lactis<br>
munera, cumque suo date condita subere mella:<br>
insuetum et silvis stipula deducite carmen."<br>
Nec plura effata, in nubes taciturna recessit:<br>
et penitus nigra noctis se condidit umbra.<br>
Olli inter sese vario sermone volutant;<br>
quid superum mandata velint, quas quaerere cunas,<br>
quos jubeant reges, quae cingere frondibus antra.<br>
Continuo variis innectunt tempora ramis:<br>
nectitur et lentiscus, opacaeque arbutus umbrae,<br>
rosque maris, buxusque, et densa comas terebinthus:<br>
cunctaque frondenti redimitur turba corona.<br>
Mox silvam exquirunt omnem: saltusque repostos<br>
flammiferis lustrant taedis: ardere putare<br>
arva procul, totumque incendi lumine montem.<br>
Tandem inter dumos fessi sub rupe cavata<br>
speluncam adspiciunt; vocemque rudentis aselli<br>
auribus accepere, vident ipsumque bovemque<br>
longaevumque senem, stantemque ad lumina Matrem<br>
insomnem, et pressis refoventem pignus in ulnis.<br>
Ergo insperatae gavisi munere sortis,<br>
ocyus ingentem procero stipite laurum<br>
avulsamque solo palmam ab radicibus imis<br>
adtollunt humeris: perque intervalla canentes<br>
cum plausu, choreisque, et multisono modulatu<br>
vestibuli ante aditum statuunt: omnemque coronant<br>
fronde locum, grandes oleas cedrosque comantes<br>
affigunt: longisque advelant limina sertis<br>
et late Idaliam spargunt cum baccare myrtum.<br>
Quos bonus ex antro, dictis ingressus amicis,<br>
compellat senior, placidaque haec voce profatur:<br>
"Dicite, pastores (neque enim sine numine, credo,<br>
tam certum tenuistis iter), cui tanta paratis<br>
munera? cui virides ramis frondentibus umbras<br>
texitis? anne aliquis superum Patre missus ab alto<br>
has docuit sedes, locaque haec accedere jussit?"<br>
Sic memorans, sese laetum venientibus obfert.<br>
Illi autem: "Nova per tenebras, nova lucis imago,<br>
o genitor, media visa est modo lumina silva<br>
spargere, et in nostras diffundere gaudia mentes:<br>
sive Deus caelo veniens, seu forte Deorum<br>
nuntius, in dubio est: nos vultum, habitumque loquentis<br>
vidimus: et motas per noctem audivimus alas."<br>
Sic fati, jungunt dextras: mox ordine longo,<br>
antrum introgressi, calathis silvestria plenis<br>
dona ferunt: Matrem et laeto simul ore salutant.<br>
Tum Puero adstantes Lycidas et maximus Aegon,<br>
Aegon, Getulis centum cui pascua campis,<br>
centeni per rura greges Massyla vagantur:<br>
ipse caput late, qua Bagrada, qua vagus errat<br>
Triton, Cinyphiae qua devolvuntur arenae,<br>
ingens agricolis, ingens pastoribus Aegon.<br>
At Lycidas vix urbe sua, vix colle propinquo<br>
cognitus, aequoreas carmen deflexit ad undas:<br>
et tamen hi non voce pares, non viribus aequis,<br>
inter adorantum choreas, plaususque deorum,<br>
rustica septena modulantur carmina canna:<br>
"Hoc erat, alme Puer, patriis quod noster in antris<br>
Tityrus adtritae sprevit rude carmen avenae,<br>
et cecinit dignas Romano consule silvas:<br>
ultima Cumaei venit jam carminis aetas!<br>
magna per exactos renovantur saecula cursus.<br>
Scilicet haec Virgo, haec sunt Saturnia regna:<br>
haec nova progenies caelo descendit ab alto,<br>
progenies, per quam toto gens aurea mundo<br>
surget, et in mediis palmes florebit aristis.<br>
Qua duce, si qua manent sceleris vestigia nostri,<br>
irrita perpetua solvent formidine terras:<br>
et vetitum magni pandetur limen Olympi:<br>
occidet et serpens, miseros quae prima parentes<br>
elusit, portentificis imbuta venenis.<br>
Tune deum vitam accipies? divisque videbis<br>
permistos heroas, et ipse videberis illis?<br>
pacatumque reges patriis virtutibus orbem?<br>
Adspice felici diffusum lumine caelum,<br>
camposque, fluviosque, ipsasque in montibus herbas:<br>
adspice, venturo laetentur ut omnia saeclo.<br>
Ipsae lacte domum referent distenta capellae<br>
Ubera: nec magnos metuent armenta leones:<br>
agnaque per gladios ibit secura nocentes:<br>
bisque superfusos servabit tincta rubores.<br>
Interea tibi, parve Puer, munuscula prima<br>
Contingent, hederaeque, intermistique corymbi.<br>
Ipsa tibi blandos fundent cunabula flores<br>
et durae quercus sudabunt roscida mella:<br>
mella dabunt quercus: omnis feret omnia tellus.<br>
At postquam firmata virum te fecerit aetas<br>
et tua jam totum notescent facta per orbem:<br>
alter erit tum Tiphys, et altera quae vehat Argo<br>
delectos heroas: erunt etiam altera bella:<br>
atque ingens Stygias ibis praedator ad undas.<br>
Incipe, parve Puer, risu cognoscere Matrem,<br>
cara Dei Soboles, magnum caeli incrementum."<br>
Talia dum referunt pastores: avia longe<br>
responsant nemora, et voces ad sidera jactant<br>
intonsi montes: ipsae per confraga rupes,<br>
ipsa sonant arbusta: "Deus, Deus ille, Menalca."<br>
Hic subito magnum visi per inane volatus<br>
caelestum, cursusque alacres, alacresque recursus:<br>
auditaeque procul voces, sonitusque rotarum.<br>
Scilicet innocuis per sudum exercitus armis<br>
ibat ovans: divisae acies, terna agmina, ternis<br>
instructa ordinibus, belli simulacra ciebant.<br>
Ter clypeis jam cedentes invadere nubes<br>
Adspiceres: vacuas ter mittere tela per auras:<br>
ter clamare ducem: mox dissita cogere signa:<br>
atque unam laetae faciem praeferre phalangis:<br>
rursus et aerios percurrere milite campos:<br>
semotosque alios constanti incedere passu<br>
nubila per latasque vias: et jungere nexu<br>
brachia, perpetuis quatientes motibus alas,<br>
gestantesque manu nostrae argumenta salutis,<br>
spinasque, clavosque, horrenti et vimine fasces,<br>
haesuramque hastam lateri, medicataque felle<br>
pocula, sublimemque crucem, immanemque columnam.<br>
Ibant, et dulci mulcebant aethera cantu.<br>
Innumeras alii laudes, et magna Parentis<br>
facta canunt: ut prima novi fundaverit orbis<br>
moenia, telluremque vagis discluserit undis:<br>
ut passim varios caelo suspenderit ignes,<br>
lunamque, stellasque: ut magni lumina Solis,<br>
jam late extremo tenebris Oriente fugatis,<br>
protulerit. "Tu belligeras, metuende, cohortes<br>
dejicis, exturbasque polo: tu fulmine quassas<br>
cum duce signa suo, nigroque involvis Averno,<br>
Cocytumque jubes, tristesque habitate lacunas.<br>
Te gemini cecinere axes, te maxima tellus:<br>
victorem cecinit vastis cum fluctibus aequor.<br>
Nec te hominum fraudes, non avertere nefanda<br>
crimina: sed laeto spectas mortalia vultu:<br>
dignatasque tuo solaris numine terras.<br>
Salve, magne opifex caeli, Rex maxime divum,<br>
terrarumque, hominumque salus, quem sidera, quem Sol,<br>
quem metuunt reges tenebrarum, et Tartarus ingens:<br>
cui late humanum servit genus: omnia solus<br>
qui regis: omnia amas pariter: tibi nomina mille,<br>
mille potestatum, regnorum insignia mille!<br>
Salve, auctor: salve, immensi dominator Olympi,<br>
et nobis felix, terrisque labantibus adsis."<br>
Ingeminant plausum nubes lateque per auras<br>
discursat vox, et caeli convexa resultant.<br>
Herboso tum forte toro, undisonisque sub antris<br>
venturas tacito volvebat pectore sortes<br>
caeruleus Rex, humentum generator aquarum<br>
Jordanes; quem juxta hilari famulantia vultu,<br>
agmina densentur natae, pulcherrima Glauce,<br>
Dotoque, Protoque, Galenaque, Lamprothoeque,<br>
nudae humeros, nudis discincta veste papillis:<br>
Callirhoe, Byroque, Pherusaque, Dinameneque,<br>
Asphaltisque adsueta leves fluitare per undas:<br>
ipsaque odoratis perfusa liquoribus Anthis:<br>
Anthis, qua non ulla novos miscere colores<br>
doctior aut pictis caput exornare coronis.<br>
Mox Hyale, atque Thoe, et vultu nitidissima Crene,<br>
Gongisteque, Rhoeque, et candida Limnoria,<br>
et Dryope, et virides Botane resoluta capillos.<br>
Ore omnes formosae, albis in vestibus omnes,<br>
omnes puniceis evinctae crura cothurnis.<br>
Ipse antro medius, pronaque acclinis in urna<br>
fundit aquas. Nitet urna novis variata figuris<br>
crystallo ex alba, et puro perlucida vitro,<br>
egregium decus, et superum mirabile donum.<br>
Umbrosis hic silva comis, densisque virebat<br>
Arboribus. Cervi passim, capreaeque fugaces<br>
aestivum viridi captabant frigus in umbra.<br>
In medio, auratis effulgens fluctibus, amnis<br>
errabat campo, et cursu laeta arva secabat.<br>
Hic juvenis, fulvis velatus corpora setis,<br>
stans celso in scopulo, Regem Dominumque deorum<br>
vorticibus rapidis, medioque in fonte lavabat.<br>
At viridi in ripa, lecti de more ministri<br>
subcincti exspectant: pronisque in flumina palmis<br>
protendunt niveas, caelestia lintea, vestes.<br>
Ipse Pater caelo late manifesta sereno<br>
signa dabat, Natoque levem per inane Columbam<br>
insignem radiis mittebat et igne corusco.<br>
Adtonitae circum venerantur numina Nymphae,<br>
et fluvius refugas ad fontem convocat undas.<br>
Talia caelata genitor dum spectat in urna<br>
fatorum ignarus, oculosque ad singula volvit<br>
admirans: videt insolitos erumpere fontes:<br>
ingentemque undate domum: cavaque antra repleri<br>
fluctibus, atque novum latices sumpsisse saporem.<br>
Dumque haeret, pavitatque simul, dum sublevat undis<br>
muscosum caput, et taurino cornua vultu:<br>
adspicit insuetas late florescere ripas,<br>
claraque per densas discurrere lumina silvas<br>
pastorum ludo: et laetos ad sidera cantus<br>
divinasque audit voces, et numina passim<br>
advenisse Deum testantia. Protinus ambas<br>
ad caelum palmas hilaris cum voce tetendit:<br>
"O maris, o terrae, divumque, hominumque Repertor,<br>
quis tua vel magno decreta incognita caelo<br>
detulit huc audax, mediisque abscondit in undis?<br>
Ipse mihi haec quondam (memini), dum talia mecum<br>
saepe agitat, repetitque volens, narrare solebat<br>
caeruleus Proteus: mendax si caetera Proteus,<br>
non tamen hoc vanas effudit carmine voces:<br>
"Adveniet tibi, Jordanes, properantibus annis,<br>
adveniet, mihi crede, inquit: (certissima caelum<br>
signa dedit: nec me delusum oracula fallunt)<br>
qui te olim Nili supra septemplicis ortus,<br>
supra Indum, et Gangen, fontemque binominis Istri<br>
adtollet fama: qui te Tyberique, Padoque<br>
praeferet, atque tuos astris aequabit honores.<br>
Cujus in adventu tristes discedere morbi<br>
corporibus passim incipient. Jam victa repente<br>
cessabit, turpes squamas maculasque remittet<br>
dira lues: lacerosque elephas effusus in artus,<br>
ulcera sanguineo sistet manantia tabo.<br>
Quin et letales (dictu mirabile!) febres<br>
diffugient jussae, possessaque membra relinquent:<br>
cedet et infestae violentior ira Dianae:<br>
ira nocens, quae fulminea velut icta ruina,<br>
corpora cum gemitu ad terram prosternit, et igni<br>
interdum, nunc perdere aqua (miserabile visu)<br>
festinat: Stygio nimirum armata veneno<br>
exsuperat vis, et spumas agit ore tumentes.<br>
Nec jam ultra longo vires minuente veterno,<br>
tabificus per operta impune vagabitur hydrops,<br>
exitio obrepens miserorum: atque omnia late<br>
viscera per varios perdet tumefacta dolores.<br>
Non alias vinctae tam crebra silentia linguae<br>
Abrumpent: noctem aut toties, tenebrasque priores<br>
excutient oculi, qui nunquam sidera, nunquam<br>
ardentem magni viderunt lampada Solis.<br>
Multa quidem majora fide, sed vera, sed ipsos<br>
quae teneant spectantum oculos, possum ore referre:<br>
sed propero: ventura tamen mirabitur aetas.<br>
Cernere erit, claudos passim genua aegra trahentes<br>
firmato subitos extendere poplite gressus.<br>
Tum nervis labefacta, diuque trementia membra<br>
(quis credat, nisi certa meus mihi cantet Apollo?)<br>
restringi, et validas cum robore sumere vires.<br>
Atque alius rapto jussus consurgere lecto,<br>
haud mora, prosiliet: passuque in templa citato<br>
contendens, onus ipse humeris portabit. Ibi ingens<br>
clamor, et innumerae circum donaria voces<br>
spectantis populi, et rerum novitate paventis.<br>
Parte alia exstinctam penitus, sensuque carentem<br>
ad sua jam cernes revocari munera dextram.<br>
Nec minus et tacta compesci veste cruorem<br>
Femineum: exsanguesque artus, pallentiaque ora<br>
ilicet obstructis calefacta rubescere venis.<br>
Ipsas quin etiam Furias sub Tartara pelli,<br>
immanes Erebi Furias: tum fessa levari<br>
pectora, vexatosque malis cruciatibus artus:<br>
hinc vacuas late impleri stridoribus auras<br>
dirarum frustra clamantum, ac saeva trementum<br>
verbera, perque cavas conantum evadere nubes.<br>
Jam deploratis vitam post funera reddi<br>
corporibus video: jam moestam incedere pompam:<br>
feralemque anteire tubam: mox gaudia matrum<br>
insperata, patrumque hilares verso ordine fletus,<br>
et circumfusam populis laetantibus urbem.<br>
Huic tu nutantes quoties adsurgere montes<br>
et (mirum!) insuetas curvare cacumina silvas<br>
adspicies; quoties humenti in gramine ripae<br>
aut solantem aestus, aut lenes pectore somnos<br>
carpentem, tenui adsuesces mulcere susurro!<br>
Macte tuis merito ripis, macte omnibus undis.<br>
Ad te deposito properabunt numina fastu:<br>
nudabuntque sacros artus, et carmina dicent<br>
ad numerum: cum tu felix jam flumine sancto<br>
Auctorem rerum, divumque, hominumque Parentem<br>
(tantus honos, laus tanta tuo, rex maxime, fonti)<br>
exutum veste accipies: atque hospite tanto<br>
adtonitus, trepidas hortabere voce Napaeas:<br>
"Ite citae, date thura pias adolenda per aras,<br>
caeruleae comites, viridique sedilia musco<br>
instruite: et vitreis suspendite serta columnis.<br>
Purpureas miscete rosas: miscete hyacinthos<br>
Liliaque, et pulchro Regem conspergite nimbo."<br>
Tunc nomen late clarum Jordanis ad auras<br>
adtollent montes, Jordanem maxima circum<br>
aequora, Jordanem silvaeque, amnesque sonabunt.<br>
llla autem humanis quamvis latura ruinis<br>
auxilium, finemque dies, gratissima quamvis<br>
urbibus adveniat, totumque optanda per orbem:<br>
fluminibus tamen, et nostris felicior undis<br>
(si qua fides, si qua est veri prudentia Proteo)<br>
ostendet roseos stellis ridentibus ortus.<br>
Quandoquidem non divitias, non quaeret honores<br>
ille Patris decus, ac virtus; mortalia postquam<br>
membra sibi, et fragiles jam sponte induxerit artus.<br>
Non sceptrum invadet Cyri: non Caspia regna<br>
diripiet: non exuviis Babylona superbam<br>
eruet: aut alto scandet Capitolia curru<br>
militibus circum, et laeto comitante senatu.<br>
Sed maris undisoni tractus, et litora longe<br>
curva secans, media socios sibi quaeret in acta:<br>
dispersosque mari nautas, nudosque colonos<br>
undarum, sinuosa fretis jactare parantes<br>
retia, vexatas aut jam reparare sagenas<br>
sollicitos, Patris ad solium, ac sua tecta vocabit.<br>
Atque ollis jus omne, potestatemque medendi<br>
adjiciet: pellent morbos, dentesque retundent<br>
vipereos: Orcique acies, ac monstra fugabunt.<br>
Quin et custodes foribus radiantis Olympi<br>
praeficiet: servare aditus, et claustra jubebit<br>
aurea: queis non ulla queat vis saeva nocere<br>
Eumenidum, durique umbrarum obsistere postes.<br>
Tum sedes passim emeritis duodena per astra<br>
instituet: distincta suos de more sequetur<br>
turba duces: illi leges et sancta vocatis<br>
jura dabunt, plausu sociorum, atque agmine laeti.<br>
Felices, qui jam cymba, remisque relictis,<br>
alta serenati conscendent culmina caeli.<br>
Praeterea (si certa fides, nec vana futuri<br>
gaudia) cognatas etiam spectabimus undas<br>
lenaeos verti in latices: ea prima deum Rex<br>
arcana, hos primos per signa ostendet honores<br>
accepti late imperii. Mirabitur auctus<br>
lympha suos, jussa insuetum spumare capaces<br>
per pateras, largeque novum diffundere nectar,<br>
et mensas hilarare, et felices hymenaeos.<br>
Nec semel ille altum remis evectus in aequor,<br>
cum jam frustrato socios rediisse labore<br>
accipiet, praeda ingenti ditabit et udos<br>
squamigerum strata cumulos exponet in alga.<br>
Iratos etiam fluctus, tumidasque procellas,<br>
miscentesque imo turbatam gurgite arenam,<br>
jamque superjecto mersuras aequore puppim,<br>
imperio premet increpitans: cadet arduus undae<br>
impetus: atque audisse minantis jussa putares<br>
Eurosque, Zephyrosque, et ovantes turbine Coros.<br>
Quid loquar, ut gemino numerosas pisce catervas<br>
munere et exiguo Cereris, miserabile vulgus,<br>
matres, atque viros pariter per gramina pascet:<br>
ut jam bis senis redeant fragmenta canistris?<br>
aut intempesta gradiens ut nocte per altum<br>
libera substrato ponet vestigia ponto:<br>
vixque undas sicco tanget pede? scilicet olli<br>
adnabunt blandae Nereides: humida passim<br>
sternent se freta, tum fundo Neptunus ab imo<br>
excitus agnoscet Dominum, positoque tridente<br>
cum Phorco, Glaucoque, et semifero comitatu<br>
prosiliet, trepidusque sacris dabit oscula plantis.<br>
Sed quid ego exili vectus super alta phaselo<br>
cuncta sequor memorans? Non si Parnassia Musae<br>
antra mihi sacrosque aditus, atque aurea pandant<br>
limina, sufficiam: non si mihi ferrea centum<br>
ora sonent centumque aerato e gutture linguae<br>
vocibus exspument agitantem pectora Phoebum,<br>
laudatos valeam venturi Principis actus<br>
enumerare novoque amplecti singula cantu."<br>
Haec senior quondam felici pectore Proteus<br>
Vaticinans (ut forte meo diverterat antro)<br>
praemonuit: nunc eventus stat signa futuri<br>
exspectare. Nitor roseo sed fulsit ab ortu<br>
clarior: et radiis dux praevia matutinis<br>
Oceani procul extremo se litore tollit<br>
exoriens Aurora: sinusque induta rubentes,<br>
ante diem citat auricomos ad frena jugales.<br>
Et jam consuetis tempus me currere ripis<br>
Undantem, magnosque lacus, et prata secantem<br>
Vorticibus: viden' ut nostros agit impetus amnes?<br>
Jordanemque vocat tumidarum murmur aquarum?"<br>
Sic fatus, confestim humeris circumdat amictus<br>
Insolitos: quos pulchrae udis nevere sub antris<br>
Naiades, molli ducentes stamina musco;<br>
Sidonioque rudes saturantes murice telas,<br>
aurea consperso variarunt sidera limbo:<br>
atque ita se tandem currenti reddidit alveo<br>
spumeus, et motas adspergine miscuit undas.<br>
Hactenus, o Superi, partus tentasse verendos<br>
sit satis: optatum poscit me dulcis ad umbram<br>
Pausilypus, poscunt Neptunia litora, et udi<br>
Tritones, Nereusque senex, Panopeque, Ephyreque<br>
et Melite, quaeque in primis mihi grata ministrat<br>
ocia, Musarumque cavas per saxa latebras,<br>
Mergillina: novos fundunt ubi citria flores,<br>
citria Medorum sacros referentia lucos:<br>
et mihi non solita nectit de fronde coronam.
</p>

<p>
FINIS.
</p>
<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>