<html>
	<head>
		<title>
			Frontinus: De aquaeductu urbis Romae I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEXTUS IULIUS FRONTINUS<br>
DE AQUAEDUCTU URBIS ROMAE LIBER PRIMUS 
</p>

<p class=border></P>


<p>
1. Cum omnis res ab imperatore
delegata intentiorem exigat curam, et me seu naturalis sollicitudo seu
fides sedula non ad diligentiam modo verum ad amorem quoque commissae rei
instigent sitque nunc mihi ab Nerva Augusto, nescio diligentiore an amantiore
rei publicae imperatore, aquarum iniunctum officium ad usum, tum ad salubritatem
atque etiam securitatem urbis pertinens, administratum per principes semper
civitatis nostrae viros, primum ac potissimum existimo, sicut in ceteris
negotiis institueram, nosse quod suscepi.
</P>

<p>
2. Neque enim ullum omnis actus
certius fundamentum crediderim, aut aliter quae facienda quaeque vitanda
sint posse decerni, aliudve tam indecorum tolerabili viro, quam delegatum
officium ex adiutorum agere praeceptis, quod fieri necesse est, quotiens
imperitia praepositi ad illorum decurrit usum; quorum etsi necessariae
partes sunt ad ministerium, tamen ut manus quaedam et instrumentum agentis.
*** Quapropter ea quae ad universam rem pertinentia contrahere potui, more
iam per multa mihi officia servato in ordinem et velut corpus diducta in
hunc commentarium contuli, quem pro formula administrationis respicere
possem. In aliis autem libris, quos post experimenta et usum composui,
succedentium res acta est; huius commentarii pertinebit fortassis et ad
successorem utilitas, sed cum inter initia administrationis meae scriptus
sit, in primis ad meam institutionem regulamque proficiet.
</P>

<p>
3. Ac ne quid ad totius rei pertinens
notitiam praetermisisse videar, nomina primum aquarum, quae in urbem Romam
influunt, ponam; tum per quos quaeque earum et quibus consulibus, quoto
post urbem conditam anno perducta sit; dein quibus ex locis et a quoto
miliario capta sit ac quantum subterraneo rivo, quantum substructione,
quantum opere arcuato; post altitudinem cuiusque modulorumque erogationes
ab illis factae sint, quantum extra urbem, quantum intra urbem unicuique
regioni pro suo modo unaquaeque aquarum serviat; quot castella publica
sint, et ex eis quantum publicis operibus, quantum muneribus ( ita enim
cultiores appellant) quantum lacibus, quantum nomine Caesaris, quantum
privatorum usibus beneficio principis detur; quod ius ducendarum tuendarumque
sit earum, quae id sanciant poenae lege, senatus consultis, mandatis principum
inrogatae.
</P>

<p>
4. Ab urbe condita per annos quadringentos
quadraginta unum contenti fuerunt Romani usu aquarum, quas aut ex Tiberi
aut ex puteis aut ex fontibus hauriebant. Fontium memoria cum sanctitate
adhuc exstat et colitur; salubritatem aegris corporibus afferre creduntur,
sicut Camenarum et Apollinis et Iuturnae. Nunc autem in urbem influunt
aqua Appia, Anio Vetus, Marcia, Tepula, Iulia, Virgo, Alsietina quae eadem
vocatur Augusta, Claudia, Anio Novus.
</P>

<p>
5. M. Valerio Maximo P. Decio Mure
consulibus, anno post initium Samnitici belli tricesimo aqua Appia in urbem
inducta est ab Appio Claudio Crasso censore, cui postea Caeco fuit cognomen,
qui et Viam Appiam a Porta Capena usque ad urbem Capuam muniendam curavit.
Collegam habuit C. Plautium, cui ob inquisitas eius aquae venas Venocis
cognomen datum est. Sed quia is intra annum et sex menses deceptus a collega
tamquam idem facturo abdicavit censura, nomen aquae ad Appii tantum honorem
pertinuit, qui multis tergiversationibus extraxisse censuram traditur,
donec et viam et huius aquae ductum consummaret. Concipitur Appia in agro
Lucullano Via Praenestina inter miliarium septimum et octavum deverticulo
sinistrorsus passuum septingentorum octoginta. Ductus eius habet longitudinem
a capite usque ad Salinas, qui locus est ad Portam Trigeminam, passuum
undecim milium centum nonaginta; ex eo rivus est subterraneus passuum undecim
milium centum triginta, supra terram substructio et opus arcuatum proximum
Portam Capenam passuum sexaginta. Iungitur ei ad Spem Veterm in confinio
hortorum Torquatianorum et Epaphroditianorum ramus Augustae ab Augusto
in supplementum eius additus *** loco nomen *** denti Gemellorum. Hic Via
Praenestina ad miliarium sextum deverticulo sinistrorsus passuum nongentorum
octoginta proxime Viam Collatinam accipit fontem. Cuius ductus usque ad
Gemellos efficit rivo subterraneo passuum sex milia trecentos octoginta.
Incipit distribui Appia imo Publicii Clivo ad Portam Trigeminam, qui locus
Salinae appellantur.
</P>

<p>
6. Post annos quadraginta quam Appia
perducta est, anno ab urbe condita quandringentesimo octogesimo uno M'.
Curius Dentatus, qui censuram cum Lucio Papirio Cursore gessit, Anionis
qui nunc Vetus dicitur aquam perducendam in urbem ex manubiis de Pyrro
captis locavit, Spurio Carvilio Lucio Papirio consulibus iterum. Post biennium
deinde actum est in senatu de consummando eius aquae opere referente ***
norumi *** praetore. Tum ex senatus consulto duumviri aquae perducendae
creati sunt Curius, qui eam locaverat et Fulvius Flaccus. Curius intra
quintum diem quam erat duumvirum creatus decessit; gloria perductae pertinuit
ad Fulvium. Concipitur Anio Vetus supra Tibur vicesimo miliario extra Portam
*** Ra *** nam, ubi partem dat in Tiburtium usum. Ductus eius habet longitudinem,
ita exigente libramento, passuum quadraginta trium milium: ex eo rivus
est subterraneus passuum quadraginta duum milium septingentorum septuaginta
novem, substructio supra terram passuum ducentorum viginti unius.
</P>

<p>
7. Post annos centum viginti septem,
id est anno ab urbe condita sexcentesimo octavo, Ser. Sulpicio Galba Lucio
Aurelio Cotta consulibus cum Appiae Anionisque ductus vetustate quassati
privatorum etiam fraudibus interciperentur, datum est a senatu negotium
Marcio, qui tum praetor inter cives his dicebat, eorum ductuum reficiendorum
ac vindicandorum. Et quoniam incrementum urbis exigere videbatur ampliorem
modum aquae, eidem mandatum a senatu est, ut curaret, quatenus alias aquas
posset in urbem perducere. *** Priores ductus restituit et tertiam illis
salubriorem *** duxit, cui ab auctore Marciae nomen est. Legimus apud Fenestellam,
in haec opera Marcio decretum sestertium milies octingenties, et quoniam
ad consummandum negotium non sufficiebat spatium praeturae, in annum alterum
est prorogatum. Eo tempore decemviri, dum aliis ex causis libros Sibyllinos
inspiciunt, invenisse dicuntur, non esse fas aquam Marciam seu potius Anionem
( de hoc enim constantius traditur ) in Capitolium perduci, deque ea re
in senatu M. Lepido pro collegio verba faciente actum Appio Claudio Q.
Caecilio consulibus, eandemque post annum tertium a Lucio Lentulo retractatam
C. Laelio Q. Servilio consulibus, sed utroque tempore vicisse gratiam Marci
Regis: atque ita in Capitolium esse aquam perductam. Concipitur Marcia
Via Valeria ad miliarium tricesimum sextum deverticulo euntibus ab urbe
Roma dextrorsus milium passuum trium. Sublacensi autem, quae sub Nerone
principe primum strata est, ad miliarium tricesimum octavum sinistrorsus
intra passus ducentos fontium *** sub *** bus petrei ***stat immobilis
stagni modo colore praeviridi. Ductus eius habet longitudinem a capite
ad urbem passuum sexaginta milium et mille septingentorum decem et semis;
rivo subterraneo passuum quinquaginta quattuor milium ducentorum quadraginta
septem semis, opere supra terram passuum septem milium quadringentorum
sexaginta trium: ex eo longius ab urbe pluribus locis per vallis opere
arcuato passuum quadringentorum sexaginta trium, propius urbem a septimo
miliario substructione passuum quingentorum viginti octo, reliquo opere
arcuato passuum sex milium quadringentorum septuaginta duum.
</P>

<p>
8. Cn. Servilius Caepio et L. Cassius
Longinus, qui Ravilla appellatus est, censores anno post urbem conditam
sexcentesimo vicesimo septimo, M. Plautio Hypsaeo M. Fulvio Flacco cos.,
aquam quae vocatur Tepula ex agro Lucullano, quem quidam Tusculanum credunt,
Romam et in Capitolium adducendam curaverunt. Tepula concipitur Via Latina
ad decimum miliarium deverticulo euntibus ab Roma dextrorsus milium passuum
duum ***inde suo rivo in urbem perducebatur.
</P>

<p>
9. Post ***Agrippa aedilis post
primum consulatum imperatore Caesare Augusto II L. Volcatio cos., anno
post urbem conditam septingentesimo nono decimo ad miliarium ab urbe duodecimum
Via Latina deverticulo euntibus ab Roma dextrorsus milium passuum duum
alterius aquae proprias vires collegit et Tepulae rivum intercepit. Adquisitae
aquae ab inventore nomen Iuliae datum est, ita tamen divisa erogatione,
ut maneret Tepulae appellatio. Ductus Iuliae efficit longitudinem passuum
quindecim milium quadringentorum viginti sex S.: opere supra terram passuum
septem milium: ex eo in proximis urbem locis a septimo miliario substructione
passuum quingentorum viginti octo, reliquo opere arcuato passuum sex milium
quadringentorum septuaginta duum. Praeter caput Iuliae transfluit aqua
quae vocatur Crabra. Hanc Agrippa omisit, seu quia improbaverat, sive quia
Tusculanis possessoribus relinquendam credebat; ea namque est quam omnes
villae tractus eius per vicem in dies modulosque certos dispensatam accipiunt.
Sed non eadem moderatione aquarii nostri partem eius semper in supplementum
Iuliae vindicaverunt, nec ut Iuliam augerent, quam hauriebant largiendo
compendi sui gratia. Exclusi ergo Crabram et totam iussu imperatoris reddidi
Tusculanis, qui nunc, forsitan non sine admratione, eam sumunt ignari cui
causae insolitam abundantiam debeant. Iulia autem revocatis derivationibus,
per quas surripiebatur, modum suum quamvis notabili siccitate servavit.
Eodem anno Agrippa ductus Appiae, Anionis, Marciae paene dilapsos restituit
et singulari cura compluribus salientibus instruxit urbem.
</P>

<p>
10. Idem cum iam tertio consul fuisset,
C. Sentio Q. Lucretio consulibus, post annum tertium decimum quam Iuliam
deduxerat, Virginem quoque in agro Lucullano collectam Romam perduxit.
Dies quo primum in urbe responderit, quintus idus Iunias invenitur. Virgo
appellata est, quod&nbsp;<img src="bullet.gif" hspace=2 border=0 height=9 width=6>quaerentibus
aquam militibus puella virguncula venas quasdam monstravit, quas secuti
qui foderant, ingentem aquae modum invenerunt. Aedicula fonti apposita
hanc originem pictura ostendit. Concipitur Virgo Via Collatina ad miliarium
octavum palustribus locis, signino circumiecto continendarum scaturiginum
causa. Adiuvatur et compluribus aliis adquisitionibus. Venit per longitudinem
passuum decem quattuor milium centum quinque: ex eo rivo subterraneo passuum
decem duum milium octingentorum sexaginta quinque, supra terram per passus
mille ducentos quadraginta: ex eo substructione rivorum locis compluribus
passuum quingentorum quadraginta, opere arcuato passuum septingentorum.
Adquisitionum ductus rivi subterranei efficiunt passus mille quadringentos
quinque.
</P>

<p>
11. Quae ratio moverit Augustum,
providentissimum principem, perducendi Alsietinam aquam, quae vocatur Augusta,
non satis perspicio, nullius gratiae, immo etiam parum salubrem ideoque
nusquam in usus populi fluentem; nisi forte cum opus Naumachiae adgrederetur,
ne quid salubrioribus aquis detraheret, hanc proprio opere perduxit et
quod Naumachiae coeperat superesse, hortis adiacentibus et privatorum usibus
ad inrigandum concessit. Solet tamen ex ea in Transtiberina regione, quotiens
pontes reficiuntur et a citeriore ripa aquae cessant, ex necessitate in
subsidium publicorum salientium dari. Concipitur ex lacu Alsietino Via
Claudia miliario quarto decimo deverticulo dextrorsus passuum sex milium
quingentorum. Ductus eius efficit longitudinem passuum viginti duum milium
centum septuaginta duorum, opere arcuato passuum trecentorum quinquaginta
octo.
</P>

<p>
12. Idem Augustus in supplementum
Marciae, quotiens siccitates egerent auxilio, aliam aquam eiusdem bonitatis
opere subterraneo perduxit usque ad Marciae rivum, quae ab inventore appellatur
Augusta. Nascitur ultra fontem Marciae. Cuius ductus donec Marciae accedat,
efficit passus octingentos.
</P>

<p>
13. Post hos C. Caesar, qui Tiberio
successit, cum parum et publicis usibus et privatis voluptatibus septem
ductus aquarum sufficere viderentur, altero imperii sui anno, M. Aquila
Iuliano P. Nonio Asprenate cos., anno urbis conditae septingentesimo nonagesimo
uno duos ductus incohavit. Quod opus Claudius magnificentissime consummavit
dedicavitque Sulla et Titiano consulibus, anno post urbem conditam octingentesimo
tertio Kalendis Augustis. Alteri nomen, quae ex fontibus Caerulo et Curtio
perducebatur, Claudiae datum. Haec bonitatis proximae est Marciae. Altera,
quoniam duae Anionis in urbem aquae fluere coeperant, ut facilius appellationibus
dinoscerentur, Anio Novus vocitari coepit; priori Anioni cognomen Veteris
adiectum.
</P>

<p>
14. Claudia concipitur Via Sublacensi
ad miliarium tricesimum octavum deverticulo sinistrorsus intra passus trecentos
ex fontibus duobus amplissimis et speciosis, Caeruleo qui a similitudine
appellatus est, et Curtio. Accipit et eum fontem qui vocatur Albudinus,
tantae bonitatis, ut Marciae quoque adiutorio quotiens opus est ita sufficiat,
ut adiectione sui nihil ex qualitate eius mutet. Augustae fons, quia Marciam
sibi sufficere apparebat, in Claudiam derivatus est, manente nihilo minus
praesidiario in Marciam, ut ita demum Claudiam aquam adiuvaret Augusta,
si eam ductus Marciae non caperet. Claudiae ductus habet longitudinem passuum
quadraginta sex milium quadringentorum sex: ex eo rivo subterraneo passuum
triginta sex milium ducentorum triginta, opere supra terram passuum decem
milium centum septuaginta sex: ex eo opere arcuato in superiori parte pluribus
locis passuum trium milium septuaginta sex, et prope urbem a septimo miliario
substructione rivorum per passus sexcentos novem, opere arcuato passuum
sex milium quadringentorum nonaginta et unius.
</P>

<p>
15. Anio Novus Via Sublacensi ad
miliarium quadragesimum secundum in Simbruino excipitur ex flumine, quod
cum terras cultas circa se habeat soli pinguis et inde ripas solutiores,
etiam sine pluviarum iniuria limosum et turbulentum fluit. Ideoque a faucibus
ductus interposita est piscina limaria, ubi inter amnem et specum consisteret
et liquaretur aqua. Sic quoque quotiens imbres superveniunt, turbida pervenit
in urbem. Iungitur ei rivus Herculaneus oriens eadem via ad miliarium tricesimum
octavum e regione fontium Claudiae trans flumen viamque. Natura est purissimus,
sed mixtus gratiam splendoris sui amittit. Ductus Anionis Novi efficit
passuum quinquaginta octo milia septingentos: ex eo rivo subterraneo passuum
quadraginta novem milia trecentos, opere supra terram passuum novem milia
quadringentos: ex eo substructionibus aut opere arcuato superiore parte
pluribus locis passuum duo milia trecentos, et propius urbem a septimo
miliario substructione rivorum passus sexcentos novem, opere arcuato passuum
sex milia quadringentos nonaginta unum. Hi sunt arcus altissimi, sublevati
in quibusdam locis pedes centum novem.
</P>

<p>
16. Tot aquarum tam multis necessariis
molibus pyramidas videlicet otiosas compares aut cetera inertia sed fama
celebrata opera Graecorum.
</P>

<p>
17. Non alienum mihi visum est,
longitudines quoque rivorum cuiusque ductus etiam per species operum complecti.
Nam cum maxima huius officii pars in tutela eorum sit, scire praepositum
oportet, quae maiora impendia exigant. Nostrae quidem sollicitudini non
suffecit, singula oculis subiecisse; formas quoque ductuum facere curavimus,
ex quibus apparet ubi valles quantaeque, ubi flumina traicerentur, ubi
montium lateribus specus applicitae maiorem adsiduamque tuendi ac muniendi
rivi exigant curam. Hinc illa contingit utilitas, ut rem statim veluti
in conspectu habere possimus et deliberare tamquam adsistentes.
</P>

<p>
18. Omnes aquae diversa in urbem
libra perveniunt. Inde fluunt quaedam altioribus locis et quaedam erigi
in eminentiora non possunt; nam et colles sensim propter frequentiam incendiorum
excreverunt rudere. Quinque sunt quarum altitudo in omnem partem urbis
adtollitur, sed ex his aliae maiore, aliae leviore pressura coguntur. Altissimus
est Anio Novus, proxima Claudia, tertium locum tenet Iulia, quartum Tepula,
dehinc Marcia, quae capite etiam Claudiae libram aequat. Sed veteres humiliore
directura perduxerunt, sive nondum ad subtile explorata arte librandi,
seu quia ex industria infra terram aquas mergebant, ne facile ab hostibus
interciperentur, cum frequentia adhuc contra Italicos bella gererentur.
Iam tamen quibusdam locis, sicubi ductus vetustate dilapsus est, omisso
circuito subterraneo vallium brevitatis causa substructionibus arcuationibusque
traiciuntur. Sextum tenet librae locum Anio Vetus, similter suffecturus
etiam altioribus locis urbis, si, ubi vallium summissarumque regionum condicio
exigit, substructionibus arcuationibusve erigeretur. Sequitur huius libram
Virgo, deinde Appia; quae cum ex urbano agro perducerentur, non in tantum
altitudinis erigi potuerunt. Omnibus humilior Alsietina est, quae Transtiberinae
regioni et maxime iacentibus locis servit.
</P>

<p>
19. Ex eis sex Via Latina intra
septimum miliarum contectis piscinis excipiuntur, ubi quasi respirante
rivorum cursu limum deponunt. Modus quoque earum mensuris ibidem positis
initur. Tres autem earum, Iulia, Marcia, Tepula quae intercepta, sicut
supra demonstravimus, rivo Iuliae accesserat, nunc a piscina eiusdem Iuliae
modum accipit ac proprio canali et nomine venit ( hae tres a piscinis in
eosdem arcus recipiuntur. Summus in his est Iuliae, inferior Tepulae, dein
Marcia. Quae ad libram Collis Viminalis sco ***ntea fluentes ad Viminalem
usque Portam deveniunt. Ibi rursus emergunt. Prius tamen pars Iuliae ad
Spem Veterem excepta castellis Caelii montis diffunditur. Marcia autem
partem sui post hortos Pallantianos in rivum qui vocatur Herculaneus deicit.
Is per Caelium ductus, ipsius montis usibus nihil ut inferior sumministrans,
finitur supra Portam Capenam.
</P>

<p>
20. Anio Novus et Claudia a piscinis
in altiores arcus recipiuntur ita ut superior sit Anio. Finiuntur arcus
earum post hortos Pallantianos et inde in usum urbis fistulis diducuntur.
Partem tamen sui Claudia prius in arcus qui vocantur Neroniani ad Spem
Veterem transfert. Hi directi per Caelium montem iuxta templum Divi Claudii
terminantur. Modum quem acceperunt aut circa ipsum montem aut in Palatium
Aventinumque et regionem Transtiberinam dimittunt.
</P>

<p>
21. Anio Vetus citra quartum miliarium
infra Novum, qui a Via Latina in Labicanam inter arcus traicit, et ipse
piscinam habet. Inde intra secundum miliarium partem dat in specum qui
vocatur Octavianus et pervenit in regionem Viae Novae ad hortos Asinianos,
unde per illum tractum distribuitur. Rectus vero ductus secundum Spem veniens
intra Portam Esquilinam in altos rivos per urbem diducitur.
</P>

<p>
22. Nec Virgo nec Appia nec Alsietina
conceptacula, id est piscinas, habent. Arcus Virginis initium habent sub
hortis Lucullanis, finiuntur in Campo Martio secundum frontem Saeptorum.
Rivus Appiae sub Caelio monte et Aventino actus emergit, ut diximus, infra
Clivum Publicii. Alsietinae ductus post Naumachiam, cuius causa videtur
esse factus, finitur.
</P>

<p>
23. Quoniam auctores cuiusque aquae
et aetates, praeterea origines et longitudines rivorum et ordinem librae
persecutus sum, non alienum mihi videtur, etiam singula subicere et ostendere
quanta sit copia quae publicis privatisque non solum usibus et auxiliis
verum etiam voluptatibus sufficit, et per quot castella quibusque regionibus
diducatur, quantum extra urbem, quantum in urbe, et ex eo quantum lacibus,
quantum muneribus, quantum operibus publicis, quantum nomine Caesaris,
quantum privatis usibus erogetur. Sed rationis existimo, priusquam nomina
quinariarum centenariarumque et ceterorum modulorum, per quos mensura constituta
est, proferamus, et indicare quae sit eorum origo, quae vires et quid quaeque
appellatio significet, propositaque regula, ad quam ratio eorum et initium
computatur, ostendere qua ratione discrepantia invenerim et quam emendandi
viam sim secutus.
</P>

<p>
24. Aquarum moduli aut ad digitorum
aut aut unicarum mensuram instituti sunt. Digiti in Campania et in plerisque
Italiae locis, unciae in pApula cita hunc observatur. Est autem digitus,
ut convenit, sextadecima pars pedis, uncia duodecima. Quemadmodum autem
inter unciam et digitum diversitas, ita et ipsius digiti non simplex observatio
est. Alius vocatur quadratus, alius rotundus. Quadratus tribus quartisdecumis
suis rotundo maior, rotundus tribus undecumis suis quadrato minor est,
scilicet quia anguli deteruntur.
</P>

<p>
25. Postea modulus nec ab uncia
nec ab alterutro digitorum originem accipiens inductus, ut quidam putant,
ab Agrippa, ut alii, a plumbariis per Vitruvium architectum in usum urbis
exclusis prioribus venit, appellatus quinariae nomine. Qui autem Agrippam
auctorem faciunt, dicunt, quod quinque antiqui moduli exiles et velut puncta,
quibus olim aqua cum exigua esset dividebatur, in unam fistulam coacti
sint; qui Vitruvium et plumbarios, ab eo quod plumbea lammina plana quinque
digitorum latitudinem habens circumacta in rotundum hunc fistulae modulum
efficiat. Sed hoc incertum est, quoniam cum circumagitur, sicut interiore
parte adtrahitur, ita per illam, quae foras spectat, extenditur. Maxime
probabile est, quinariam dictam a diametro quinque quadrantum, quae ratio
in sequentibus quoque modulis usque ad vicenariam durat, diametro per singulos
adiectione singulorum quadrantum crescente: ut in senaria, quae sex quadrantes
in diametro habet, et septenaria, quae septem, et deinceps simili incremento
usque ad vicenariam.
</P>

<p>
26. Omnis autem modulus colligitur
aut diametro aut perimetro aut areae mensura, ex quibus et capacitas apparet.
Differentiam unciae, digiti quadrati et digiti rotundi, et ipsius quinariae
ut facilius dinoscamus, utendum est substantia quinariae, qui modulus et
certissimus et maxime receptus est. Unciae ergo modulus habet diametri
digitum unum et trientem digiti; capit plus, quam quinaria, quinariae octava,
hoc est sescuncia quinariae et scripulis tribus et besse scripuli. Digitus
quadratus in rotundum redactus habet diametri digitum unum et digiti sescunciam
sextulam; capit quinariae dextantem. Digitus rotundus habet diametri digitum
unum; capit quinariae septuncem semunciam sextulam.
</P>

<p>
27. Ceterum moduli, qui a quinaria
oriuntur, duobus generibus incrementum accipiunt. Est unum, cum ipsa multiplicatur,
id est eodem lumine plures quinariae includuntur, in quibus secundum adiectionem
quinariarum amplitudo luminis crescit. Est autem fere tum in usu, cum plures
quinariae impetratae, ne rivus saepius convulneretur, una fistula excipiuntur
in castellum, ex quo singuli suum modum recipiunt.
</P>

<p>
28. Alterum genus est, quotiens
non ad quinariarum necessitatem fistula incrementum capit, sed ad diametri
sui mensuram, secundum quod et nomen accipit et capacitatem ampliat: ut
puta quinaria, cum adiectus est ei ad diametrum quadrans, senariam facit.
Nec iam in solidum capacitatem ampliat; capit enim quinariam unam et quincuncem
sicilicum. Et deinceps eadem ratione quadrantibus diametro adiectis, ut
supra dictum est, crescunt septenaria, octonaria usque ad vicenariam.
</P>

<p>
29. Subsequitur illa ratio, quae
constat ex numero digitorum quadratorum, qui area, id est lumine, cuiusque
moduli continentur, a quibus et nomen fistulae accipiunt. Nam quae habet
areae, id est luminis in rotundum coacti, digitos quadratos viginti quinque,
vicenum quinum appellatur: similiter tricenaria et deinceps pari incremento
quinorum digitorum quadratorum usque ad centenum vicenum.
</P>

<p>
30. In vicenaria fistula, quae in
confinio utriusque rationis posita est, utraque ratio paene congruit. Nam
habet secundum eam computationem, quae in antecedentibus modulis servanda
est, in diametro quadrantes viginti, cum diametri eiusdem digiti quinque
sint; et secundum eorum modulorum rationem, qui sequuntur, aream habet
digitorum quadratorum exiguo minus viginti.
</P>

<p>
31. Ratio fistularum quinariarum
usque ad centenum vicenum per omnes modulos ita se habet, ut ostendimus,
et omni genere inita constat sibi. Convenit et cum is modulis, qui in commentariis
invictissimi et piissimi principis positi et confirmati sunt. Sive itaque
ratio sive auctoritas sequenda est, utroque commentariorum moduli praevalent.
Sed aquarii cum manifestae rationi in pluribus consentiant, in quattuor
modulis novaverunt, duodenaria et vicenaria et centenaria et centenum vicenum.
</P>

<p>
32. Et duodenariae quidem nec magnus
error nec usus frequens est. Cuius diametro adiecerunt digiti semunciam
sicilicum, capacitati quinariae quadrantem. In reliquis autem tribus modulis
plus deprenditur. Vicenariam exiguiorem faciunt diametro digiti semisse
et semuncia, capacitate quinariis tribus et quadrante et semuncia, quo
modulo plerumque erogatur. Centenaria autem et centenum vicenum, quibus
adsidue accipiunt, non minuuntur sed augentur. Diametro enim centenariae
adiciunt digiti bessem et semunciam, capacitati quinarias decem semissem
semunciam. Centenum vicenum diametro adiciunt digitos tres septuncem semunciam
sicilicum, capacitati quinarias sexaginta sex sextantem.
</P>

<p>
33. Ita dum aut vicenariae, qua
subinde erogant, detrahunt aut centenariae et centenum vicenum adiciunt,
quibus semper accipiunt, intercipiuntur in centenaria quinariae viginti
septem, in centenum vicenum quinariae octoginta sex. Quod cum ratione approbetur,
re quoque ipsa manifestum est. Nam et vicenaria, quam Caesar pro quinariis
sedecim assignat, non plus erogant quam tredecim, et ex centenaria, quam
ampliaverunt eque centenum vicenum certum est illos non erogare nisi ad
artiorem numerum, quia Caesar secundum suos commentarios, cum ex quaque
centenaria explevit quinarias octoginta unam semissem, item ex centenum
vicenum quinarias nonaginta octo, tamquam exhausto modulo desinit distribuere.
</P>

<p>
34. In summa moduli sunt XX quinque.
Omnes consentiunt et rationi et commenatriis, exceptis his quattuor, quos
aquarii novaverunt. Omnia autem quae mensura continentur, certa et immobilia
congruere sibi debent; ita enim universitati ratio constabit. Et quemadmodum
verbi gratia sextarii ratio ad cyathos, modii vero et ad sextarios et ad
cyathos respondet; ita et quinariarum multiplicatio in amplioribus modulis
servare consequentiae suae regulam debet. Alioqui cum in erogatorio modulo
minus invenitur, in acceptorio plus, apparet non errorem esse sed fraudem.
</P>

<p>
35. Meminerimus omnem aquam, quotiens
ex altiore loco venit et intra breve spatium in castellum cadit, non tantum
respondere modulo suo sed etiam exuberare; quotiens vero ex humiliore,
id est minore pressura, longius ducitur, segnitia ductus modum quoque deperdere;
et ideo secundum hanc rationem aut onerandam esse erogatione aut relevandam.
</P>

<p>
36. Sed et calicis positio habet
momentum. In rectum et ad libram conlocatus modum servat, ad cursum aquae
oppositus et devexus amplius rapit, ad latus praetereuntis aquae conversus
et supinus, id est ad haustum pronior, segniter et exiguum sumit. Est autem
calix modulus aeneus, qui rivo vel castello induitur; huic fistulae applicantur.
Longitudo eius habere debet digitos non minus duodecim, lumen capacitatem
quanta imperata fuerit. Excogitatus videtur, quoniam rigor aeris difficilior
ad flexum non temere potest laxari vel coartari.
</P>

<p>
37. Formulas modulorum qui sunt
omnes viginti et quinque subieci, quamvis in usu quindecim tantum frequentes
sint, derectas ad rationem de qua locuti sumus, emendatis quattuor, quos
aquarii novaverant. Secundum quod et fistulae omnes, quae opus facient,
derigi debent aut, si haec fistulae manebunt, ad quinarias quot capient
computari. Qui non sint in usu moduli, in ipsis est adnotatum.
</P>

<p>
38. Uncia habet diametri digitum
unum et trientem digiti; capit plus quam quinaria, quinariae sescuncia
et scripulis tribus et besse scripuli. Digitus quadratus in latitudine
et longitudine aequalis est. Digitus quadratus in rotundum redactus habet
diametri digitum unum et digiti sescunciam sextulam, capit quinariae dextantem.
Digitus rotundus habet diametri digitum unum, capit quinariae septuncem
et semiunciam sextulam.
</P>

<p>
39. Fistula quinaria: diametri digitum
unum = <b>Ò ,&nbsp;</B> perimetri digitos tres S = = Ò <font face="Symbol">'
</FONT>III,
capit quinariam unam.
</P>

<p>
40. Fistula senaria: diametri digitum
unum semis, perimetri digitos IIII S = &pound; <font face="Symbol">' </FONT>II,
capit quinariam I = = <b>Ò</B> <font face="Symbol">' </FONT>VII.
</P>

<p>
41. Fistula septenaria: diametri
digitum I S&nbsp; = <b>Ò</B> , perimetri digitos V S, capit quinariam I
S = = <b>Ò</B> &pound; ; in usu non est.
</P>

<p>
42. Fistula octonaria: diametri
digitos duos, perimetri digitos sex&nbsp; = <b>Ò</B> <font face="Symbol">'
</FONT>X,
capit quinarias II S&nbsp; &pound; <font face="Symbol">'</FONT> quinque.
</P>

<p>
43. Fistula denaria: diametri digitos
duos et semis, perimetri digitos septem S&nbsp; = = <font face="Symbol">'
</FONT>VII,
capit quinarias IIII.
</P>

<p>
44. Fistula duodenaria: diametri
digitos III, perimetri digitos VIIII&nbsp; = = <b>Ò</B> <font face="Symbol">'
</FONT>III,
capit quinarias quinque S = <b>Ò</B> <font face="Symbol">'
</FONT>III;
in usu non est. Apud aquarios habebat diametri digitos III&nbsp; &pound;
<font face="Symbol">'
</FONT>VI,
capacitatis quinarias sex.
</P>

<p>
45. Fistula quinum denum: diametri
digitos III S&nbsp; = <b>Ò</B> , perimetri digitos XI S = <b>Ò</B> <font face="Symbol">'
</FONT>X,
capit quinarias novem.
</P>

<p>
46. Fistula vicenaria: diametri
digitos quinque, perimetri digitos XV S&nbsp; = = <font face="Symbol">'
</FONT>VI,
capit quinarias sedecim. Apud aquarios habebat diametri digitos IIII S,
capacitatis quinarias duodecim S&nbsp; = = <b>Ò</B> &pound;.
</P>

<p>
47. Fistula vicenum quinum: diametri
digitos quinque S &middot; <b>Ò</B> &pound; <font face="Symbol">' </FONT>V,
perimetri digitos decem et septem S&nbsp; = &pound; <font face="Symbol">'
</FONT>VII,
capit quinarias XX&nbsp; = = <font face="Symbol">' </FONT>VIIII; in usu
non est.
</P>

<p>
48. Fistula tricenaria: diametri
digitos sex&nbsp; = <font face="Symbol">' </FONT>III, perimetri digitos
decem et novem&nbsp; = = <b>Ò</B> , capit quinarias viginti quattuor&nbsp;
= = <b>Ò</B> <font face="Symbol">'&nbsp;</FONT> quinque.
</P>

<p>
49. Fistula tricenum quinum: diametri
digitos sex S&nbsp; = <font face="Symbol">'&nbsp; </FONT>II, perimetri
digitos XX S&nbsp; = = <b>Ò</B> &pound;&nbsp; V, capit quinarias XXVIII
S&nbsp; <font face="Symbol">'&nbsp; </FONT>III; in usu non est.
</P>

<p>
50. Fistula quadragenaria: diametri
digitos septem&nbsp; <b>Ò</B> &pound; <font face="Symbol">'&nbsp; </FONT>III,
perimetri digitos XXII = = <b>Ò</B> , capit quinarias XXXII S&nbsp; <b>Ò
</B>.
</P>

<p>
51. Fistula quadragenum quinum:
diametri digitos septem S&nbsp; &pound; <font face="Symbol">'&nbsp;</FONT>
octo, perimetri digitos XXIII S&nbsp; = <b>Ò</B> <font face="Symbol">'
</FONT>X,
capit quinarias XXXVI S&nbsp; = &pound; <font face="Symbol">'&nbsp;</FONT>
octo; in usu non est.
</P>

<p>
52. Fistula quinquagenaria: diametri
digitos septem S&nbsp; = = <b>Ò</B> &pound; <font face="Symbol">'&nbsp;</FONT>
quinque, perimetri digitos XXV&nbsp; &pound; <font face="Symbol">' </FONT>VII,
capit quinarias XL S&nbsp; = &pound; <font face="Symbol">'&nbsp; </FONT>V.
</P>

<p>
53. Fistula quinquagenum quinum:
diametri digitos octo&nbsp; = = <font face="Symbol">'&nbsp;</FONT> decem,
perimetri digitos XXVI&nbsp; = <b>Ò</B> &pound; , capit quinarias XLIIII
S&nbsp; = <b>Ò</B> &pound; <font face="Symbol">'&nbsp; </FONT>II; in usu
non est.
</P>

<p>
54. Fistula sexagenaria: diametri
digitos VIII S&nbsp; = &pound; <font face="Symbol">'&nbsp;</FONT> novem,
perimetri digitos XXVII&nbsp; = = <b>Ò</B> &pound;, capit quinarias XL
octo S&nbsp; = = <font face="Symbol">' </FONT>XI.
</P>

<p>
55. Fistula sexagenum quinum: diametri
digitos novem&nbsp; <b>Ò</B> <font face="Symbol">' </FONT>III, perimetri
digitos XX octo S&nbsp; <b>Ò</B>, capit quinarias quinquaginta duas S&nbsp;
= = &pound; <font face="Symbol">'&nbsp; </FONT>octo; in usu non est.
</P>

<p>
56. Fistula septuagenaria: diametri
digitos novem&nbsp; = = <b>Ò</B> <font face="Symbol">'&nbsp;</FONT> sex,
perimetri digitos XXIX S = , capit quinarias LVII&nbsp; <font face="Symbol">'
</FONT>V.
</P>

<p>
57. Fistula septuagenum quinum:
diametri digitos novem S&nbsp; = <b>Ò</B> <font face="Symbol">'&nbsp;</FONT>
sex, perimetri digitos XXX S&nbsp; = <font face="Symbol">' </FONT>VIII,
capit quinarias LXI&nbsp; <b>Ò</B> <font face="Symbol">'&nbsp; </FONT>II;
in usu non est.
</P>

<p>
58. Fistula octogenaria: diametri
digitos decem&nbsp; <b>Ò</B> <font face="Symbol">' </FONT>II, perimetri
digitos XXXI S&nbsp; = &pound; , capit quinarias LXV&nbsp; =.
</P>

<p>
59. Fistula octogenum quinum: diametri
digitos decem&nbsp; = = &pound; <font face="Symbol">'&nbsp;</FONT> septem,
perimetri digitos XXXII S&nbsp; = <font face="Symbol">' </FONT>IIII, capit
quinarias LXVIIII&nbsp; = &pound; ; in usu non est.
</P>

<p>
60. Fistula nonagenaria: diametri
digitos decem S&nbsp; = <font face="Symbol">'&nbsp; </FONT>X, perimetri
digitos triginta tres S&nbsp; <b>Ò</B> &pound; <font face="Symbol">' </FONT>X,
capit quinarias septuaginta tres&nbsp; = = &pound; <font face="Symbol">'
</FONT>V.
</P>

<p>
61. Fistula nonagenum quinum: diametri
digitos X S&nbsp; = = <b>Ò</B> &pound; <font face="Symbol">'&nbsp; </FONT>VIIII,
perimetri digitos XXXIIII S&nbsp; &pound;, capit quinarias LXXVII&nbsp;
= = &pound; <font face="Symbol">'&nbsp; </FONT>II; in usu non est.
</P>

<p>
62. Fistula centenaria: diametri
digitos XI&nbsp; = <b>Ò</B> <font face="Symbol">'&nbsp; </FONT>VIIII, perimetri
digitos XXXV&nbsp; = = <b>Ò</B> &pound; , capit quinarias octoginta unam&nbsp;
= = &pound; <font face="Symbol">' </FONT>X. Apud aquarios habebat diametri
digitos XII, capacitatis quinarias nonaginta II.
</P>

<p>
63. Fistula centenum vicenum: diametri
digitos duodecim = = <font face="Symbol">'&nbsp; </FONT>VII, perimetri
digitos XXXVIII S&nbsp; = = , capit quinarias LXXXXVII S&nbsp; = <b>Ò </B>.
Apud aquarios habebat diametri digitos XVI, capacitatis quinarias centum
sexaginta tres S&nbsp; = = <b>Ò</B> , qui modus duarum centenariarum est.
</P>

<p class=shortborder></p>

<p>
<b><i>SIGNORUM CONSPECTUS:</I></B>
</p>

<p>
***&nbsp;(lacuna)
<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
Ò&nbsp;&nbsp;&nbsp;&nbsp;(uncia)
<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
=&nbsp;&nbsp;&nbsp; (sextans)
<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
&pound;&nbsp;&nbsp;&nbsp; (semuncia)
<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
'&nbsp;&nbsp;&nbsp;&nbsp; (scripulum)
</p>
<div class="footer">
	<p>
		<a href="/frontinus.html">Frontinus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>