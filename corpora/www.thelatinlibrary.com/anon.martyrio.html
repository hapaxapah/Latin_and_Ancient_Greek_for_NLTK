<html>
	<head>
		<title>
			Carmen de Martyrio Maccabaeorum
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>Incerti Auctoris (Hilarii?, Valerii Cemenelensis?)<br>
Carmen de Martyrio Maccabaeorum<br>
<span style="font-size: 80%;">(c. 5th century A.D.)</SPAN>
</p>

<p class=border>
</p>

<p>
Rex fuit Antiochus Syriae ditissimus olim,<br>
in cuius regno mater natique fuerunt<br>
septem, ut fama refert, de sancta gente creati,<br>
quos cura adsidue generis meminisse iubebat<br>
et legi servire datae: sic namque volentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
de populo meliore dei sua iura tenebant.<br>
rex avidus mutare fidem, mutare timorem<br>
iustorum voluit, populo ut misceret iniquo.<br>
praemia promittit matri, promittit et auri,<br>
et quidquid posset toto conquirere regno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
si modo mutaret mores sensusque priores,<br>
cogeret et natos alios sibi fingere mores.<br>
illa negat tacitumque premit sub corde dolorem.<br>
hanc postquam nulla potuit conpellere praeda,<br>
temptavit primum tormentis vincere saevis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
pertulit illa graves gemitus et tristia regis<br>
verbera non timuit. victum ut se vidit at ille:<br>
"Heu, quid agam," dixit, "vincis quod femina regem?<br>
non tamen effugies; plus est, quod, dura, dolebis:<br>
in natos saevibo tuos; licet, inproba, perstes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
hac certe ratione meum sanabo dolorem."<br>
sustulit illa manus caelumque aspexit in altum;<br>
emisit gemitus et talia verba locuta est:<br>
"Tu licet et gazas tradas et regna, tyranne,<br>
non capimur regum donis, nec munera sanctis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
eripient promissa dei. spes certior illa est,<br>
quae vitam nobis promittit tempore longo:<br>
hanc sequor, hanc didici, non lubrica tangere dona;<br>
sumere divitias facile est et perdere vitam.<br>
sed licet et flammas post vulnera saeva mineris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
nil mutare potes, quod primis coepimus annis.<br>
virtute id cum lege data mihi vincere certum est.<br>
quid nunc, saeve, iubes? natis quid, dure, minaris?<br>
hoc solo poteris matrem turbare dolore.<br>
est mihi namque deus spes, est mihi cura meorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
per quam spero equidem te nullum vincere posse.<br>
caeli, quaeso, fave, numen, quia iusta rogamus."<br>
rex furit Antiochus, turbatus corda tumultu<br>
concutit et saevos testatur lumine vultus<br>
miraturque diu, possit quod femina tantum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
"Pare, age, miles!" ait; "regi quoque pare, minister!<br>
vos famuli parete mihi! date digna furenti<br>
femineo tormenta malo; saevire furentem<br>
femina me cogit: quod plus est, femina vincit<br>
regis iussa sui! sed non inpune locuta est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
membratim perdam septem quos perfida natos<br>
intra se retinet: quorum qui primus habetur,<br>
hic primus pereat; perdas sic ordine cunctos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">48</span><br>
cernat ut ipsa suos mater nunc aspera natos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
cratibus inpositos subiectis urere flammis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">49</span><br>
poena autem manet haec; celeres decet esse ministros."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">51</span><br>
Interea fecunda parens iam crine soluto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">52</span><br>
stabat et, hortanti similis, iam pectore nudo<br>
ubera protendens, natorum alimenta suorum,<br>
non confusa aperit, natumque ut vidit ad ignem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
constantique gradu fortem procedere, dixit:<br>
"Tu mea progenies, tu primus respice matrem.<br>
tu certe meus es: nunc nostri, nate, memento!<br>
te primum peperi, tu nunc imitare parentem:<br>
sume meos mores et regem vince tacendo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
tu poteris durare diu, si tempora vinces.<br>
perfida ne superet sanctos violentia regis.<br>
utere consilio matris, nec damna timebis.<br>
fortior esto aere saxoque potentior ipso;<br>
ingredere ut iuvenis, patienter vince dolores."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Ille modo ad matrem vultus, modo tollit in altum,<br>
dumque tacet tacitusque rogat, quem debet, et orat,<br>
non sensit rapidos subiectis cratibus ignes.<br>
corpus inane fluit; mater gavisa dolore est<br>
et dixit: "Vici; vincam sic saepius, oro;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
duret natorum virtus incognita regi,<br>
sed iam nota deo, populi qui pectora novit."<br>
&nbsp;&nbsp;&nbsp;&nbsp;&nbsp;Finierat primi partus fecunda dolorem,<br>
sed remanente metu pro pluribus anxia mater;<br>
dissimulatque tamen, ne regem gaudia tangant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
rex stupet Antiochus nec credit posse sequentes<br>
poenae tale genus simili pervincere sensu.<br>
coepta iubet peragi; mater non territa mansit.<br>
sed tamen ut vidit pallentem adsistere natum,<br>
haec secum volvens aliqua iam parte levatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
"Ecce secunda mihi partus producitur aetas:<br>
quam similis fratris formae! si pectore duras<br>
et sequeris primi partus vestigia nostri,<br>
esse meus poteris, poteris reparare salutem,<br>
quam iam frater habet matris praecepta secutus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
pone metus regisque minas contemne furentis<br>
regnaque, quis cursim labentia tempora dantur.<br>
non poterit post ista tibi rex iste nocere;<br>
sed poteris post haec tu regi, nate, nocere.<br>
temporis ecce levis conscendere cogeris ignes!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
virtutis locus est: languentem pone timorem.<br>
esto memor nostri, generis si sensus inhaeret.<br>
hic, qui sceptra tenet, regno qui saevit in isto,<br>
tempus inane agitat regno vitaque carebit<br>
damnatusque nocens aeternos sentiet ignes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
tu securus eris turba comitante piorum.<br>
aspice, nate, meos vultus et suspice caelum<br>
auctoremque deum, per quem tibi vita paratur.<br>
fac melius fratrisque tui vestigia calca:<br>
non quod iste iubet, sed quod deus imperat, audi."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
sicut erat monitus matrem caelumque videre,<br>
constitit atque hilari vultu contemnere regem<br>
coepit et ut ridens ardentes inruit ignes<br>
conlapsusque iacens anima superante quievit.<br>
mater ut hoc vidit, rigido sic ore locuta est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
"Felix parte aliqua sum: iamiam non potes omnes,<br>
saeve tyranne, meos cruciando vincere natos.<br>
te gravior mox poena manet, crudelis, in igne,<br>
quam patiere brevi: deus haec namque omnia cernit."<br>
&nbsp;&nbsp;&nbsp;&nbsp;&nbsp;Iam duo securi contempto rege manebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
spes melior iam matris erat: iam tertius instat<br>
ecce locus poenae; si poena est vincere regem<br>
et servire deo: laus est, non poena furentis.<br>
tertius adtrahitur iuvenis frendente tyranno,<br>
qui nondum satiatus erat; furor intus et ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
saevibant pariter, quod fortia pectora fratrum<br>
viderat inpavide regis superasse furorem.<br>
constitit ante pedes iuvenis florentibus annis,<br>
egregius forma, dignus qui regna teneret,<br>
dignior Antiocho, et sic meliora secutus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
regna volente deo; mater cui talia fatur:<br>
"Accipe, nate, tuae securus dicta parentis;<br>
accipe, ne segnis perdas virtutis honores.<br>
sunt tibi iam fratres pietatis sede manentes,<br>
iam meliore loco, quam regna labentia regis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
quorum si proprios attingis pectore sensus,<br>
victor apud populos regem superasse fereris,<br>
sicut fama tuos iam misit in omnia fratres.<br>
his accede, precor; sunt haec aptissima dona:<br>
contempsisse nefas et iura relinquere regis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
indomiti, quem nulla manet post ista voluptas."<br>
at iuvenis tacito mittebat murmure voces;<br>
oranti similis palmas tendebat in altum<br>
subnixoque genu matris pendebat in ore,<br>
qua licet aspectu corpus cui turba premebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
qui simul admonitus cratem conscendit, in igne<br>
intrepidus certaque fide sua membra locavit,<br>
conciderunt flammae tepida remanente favilla<br>
corpusque inlaesum tellus adaperta recepit,<br>
sancta quoque ad superos anima inviolata recessit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
&nbsp;&nbsp;&nbsp;&nbsp;&nbsp;At mater dubitans, gemitus an gaudia sumat,<br>
haesitat et querulo sic est sermone locuta:<br>
"Quid nunc, dire, paras? iussis parebimus omnes.<br>
sed numera partus, custos ne subtrahat ullum!<br>
ac licet ipse velis, non sum passura, tyranne,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
ut non isto omnes pereant certamine nati.<br>
temporis ista tui mutes licet horrida poena est<br>
duraque damnatis eadem sententia natis.<br>
si graviora putas, si sunt graviora, minare!<br>
quodque meos cernis vultus, horrore teneris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
gaudemus pariter, quotiens decernis in istos."<br>
&nbsp;&nbsp;&nbsp;&nbsp;&nbsp;Ardet at ipse magis rabida rex concitus ira<br>
temptarique putat, ne sic et cetera fratrum<br>
turba ferat poenas, matremque hoc quaerere sentit.<br>
durat in exitium quartumque addicere natum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
poenae mox voluit; lassati iamque ministri<br>
nec regis furias nec regem ferre valebant.<br>
pro pudor! erubuit vultus ostendere matri<br>
natus et attonita mente confundere coepit.<br>
hunc postquam stantem submisso lumine vidit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
talibus aggreditur dictis monitura timentem:<br>
"Quartus es a primo partus mihi, quartus et infans.<br>
quae nunc verba tibi, quae possum dicere, nate,<br>
hoc nisi, quod solum durata potentia tecum<br>
sit simul et virtus, sanctae quoque originis auctor?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
illi debemus, regi quodcumque negamus;<br>
ille dedit nobis Abraham cum semine sancto,<br>
per quem nobilitas, per quem genus omne probatur,<br>
quod manet in domino sanctum; quia nascitur Isac<br>
tunc, cum iam nullum natum sperare senectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
sponte sua poterat, sterilis quia Sarra manebat.<br>
illa tamen peperit, generisque propagine coepta<br>
ex insperato remanent tibi, Sarra, nepotes,<br>
Esau et patria deductus origine Iacob,<br>
quos scimus partu geminos peperisse Rebeccam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
hinc sumus, hinc orimur; genus hoc tibi, nate, petendum est.<br>
tu tibi pande viam, genitori accede priorum,<br>
quorum progenies totum dispersa per orbem<br>
invidiam patitur, dominum quia sola potentem<br>
mente colit iusta nec turbae accedit iniquae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
quid tibi cum tristi vultu? quid lumina terra<br>
fixa tenes? caelum potius caelique parentem<br>
conspice! ne dubita, mater tibi prospera monstrat,<br>
quidquid inest. patienter adi, comitare valenter<br>
turbam, nate, meam numerumque hortare sequentem."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
sic dilecta parens luctus et gaudia miscens<br>
finierat claros monitus. tum luminis orbes<br>
ipse levat matremque oculis intendere coepit,<br>
nil iam triste gerens habitu vultuque fatetur<br>
se timuisse nihil nisi tristia vulnera matris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
per partus divisa suos. sicque ipse tenentum<br>
elapsus manibus cursu contendit in ignes.<br>
mira loquar: non flamma comas, non contigit ora;<br>
corpus ut exanimum flammas superarat et ignes,<br>
ore patente, tamen tacito, qua spiritus iret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
unde acceptus erat, pariter cum sanguine fugit.<br>
hoc ipso gavisa parens, quod, qui modo tristi<br>
constiterat vultu, fretus mox pectore toto<br>
paruerit monitis et regis tempserit iras.<br>
sic est orsa tamen, cum rex dubitaret in illos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
qui superant, gemitusque darent pia turba ministris,<br>
regem execrantes, tacito sermone querentes:<br>
"Protrahe! quid dubitas? nulli iam parcere debes<br>
nec potes, ut cupias: decretum rumpere noli.<br>
appello regem, totum qui temperat orbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
cui mare, cui caelum, caeli cui sidera parent,<br>
quod, nisi producis, timor est. iam segniter haeres,<br>
iam sentis, quae regna petat, quae gloria nobis<br>
parte in utraque manet, si iam tu parcere nolis.<br>
nam quoscumque tuo iussisti excedere regno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
saevitia comitante tuum vicere furorem,<br>
nempe tuum, laetique manent in sede piorum.<br>
forsitan hoc mortem credas, furiose tyranne:<br>
vita est longa magis regnoque potentior isto,<br>
quod regis et cuius extrema in parte moraris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
hos quoque si metuis: superant aetate minores:<br>
contemptaque simul vici tua regna, superbe;<br>
sed perage imperium nec partus divide nostros:<br>
hos quoque da flammis et viribus utere regni;<br>
mortalis tamen es nec in aevum regna tenebis."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
&nbsp;&nbsp;&nbsp;&nbsp;&nbsp;Concipit Antiochus furias saevusque tyrannus<br>
aestuat et gemitus inter sua pectora volvit.<br>
consentit cum mente dolor tristisque gravatos<br>
attollit vultus et talia verba profatur:<br>
"Haec tua libertas et dura potentia linguae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
atque hic, quem tumida portas cervice rigorem,<br>
sentiet, irati regis quid tempora possint.<br>
si nondum es satiata malis et fingere temptas<br>
laetitiam luctusque tuos in gaudia vertis,<br>
non mutabo necem: gaude, laetare, triumpha,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
dummodo sic vincas, ut sis suprema tuorum:<br>
sic furiosa animis natorum funere gaude!<br>
hos quoque do flammis; hoc nec mutare potestas<br>
ulla potest; decreta manent - laetare superstes<br>
natis orba tuis. et ne mea iussa morentur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
ordo suos peragat cursus. producite natum,<br>
ne vani pereant ignes dubiusve videri<br>
rex possit. certe timor est mihi femina nullus."<br>
&nbsp;&nbsp;&nbsp;&nbsp;&nbsp;Praecipuus de gente tua produceris, ore<br>
et specie mirande puer, cui pectore virtus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
firma manet (iamque hinc poteras vel vincere regem).<br>
ad quem sic placido mater sermone locuta est:<br>
"Si dare conplexus matri tibi, nate, liceret,<br>
confiteor, soli post vulnera, nate, dedissem;<br>
sed me dura vetat tristisque potentia regis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
deneget amplexus, dum sit vox libera nobis<br>
et liceat meminisse dei legemque tenere<br>
non a rege datam, sed quam deus arbiter orbis<br>
tradidit et mundi rector, Mosesque petitam<br>
accepit populoque dedit, cui maxima laus est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
nosse deum, meritum cui nos debemus honorem.<br>
tu modo ne dubites monitis parere parentis!<br>
sit vigor et virtus, penitusque in pectore toto<br>
mens maneat iam plena deo; sit fortior aetas,<br>
quam regem sperare fuit superare iubentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
o quanta est virtus, quanta est fiducia forti!<br>
sed iam ne dubites medias pervincere flammas!<br>
victor eris, mihi crede, puer, victorque redibis.<br>
ossibus et validis miscebunt corpora nervi,<br>
servatas animas iterum in nova viscera reddent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
sed ne forte tamen rapidus te terreat ignis:<br>
fratrum sume animos aeternumque invoca nomen."<br>
iussa facit tacitusque deum testatur et orat<br>
murmure, quo poterat. puerum non impedit aetas,<br>
non timuit cratem expositam matrique volenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
paruit et dicto citius superinruit ignes.<br>
cesserunt flammae, cessit dolor omnis et una<br>
corpus et ignis erat: corpus superaverat ignem,<br>
spiritus ante tamen placidas superaverat auras.<br>
laeta dolet tacite mater pressoque dolore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
tristitiam luctusque suos in gaudia vertit.<br>
&nbsp;&nbsp;&nbsp;&nbsp;&nbsp;Interea trepidat et curas corde volutat<br>
non de praeteritis, sed de puerilibus annis<br>
qui superant, ne forte negent, ne forte timorem<br>
concipiant animo regique attendere malint.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
quo minor est aetas, maior metus; anxia secum<br>
ducit heu curas: et iam spes ac timor una<br>
luctantur matrisque piae per viscera currunt.<br>
spes tamen est melior, natum ut procedere vidit,<br>
et procul exultans: "Video, quid possit in isto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
spes conferre mihi; vultus agnoscere nostros<br>
debet et hic, fratrum numero parere suorum.<br>
forsitan hunc solum puerilia pectora tangant<br>
indigneque ferat, quod sic velut hostia detur.<br>
adloquar et paucis conabor dicere verbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
sit memor ut potius generis quam temporis huius:<br>
Si te nobilitas, generis si tangit origo,<br>
respice, nate, tuos, Israhel quoque respice, nate.<br>
noli annos numerare tuos, puer; incipe forti<br>
pectore ferre deum. tradent hoc saecula saeclis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
quod tua det fortis aetas exempla futuris<br>
temporibus. da, nate, precor, quodque amplius hoc est:<br>
cogita, quae fugias et quam meliora petantur.<br>
non te sollicitet stolidi fallacia regis,<br>
sed crescant istaec nunc in contraria." victor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
spiritus extinxit flammas; sic deinde vocatum,<br>
quod dederat, corpus tellus adaperta recepit,<br>
sanctaque, quae superest, anima inviolata recessit.<br>
&nbsp;&nbsp;&nbsp;&nbsp;&nbsp;Quamvis lassa parens, perque et sua vulnera victrix<br>
procidit in faciem pariter manibusque supinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
has habuit voces et talia verba locuta est:<br>
"Qui tenes imperium caeli terraeque marisque,<br>
sidera qui caelo, qui das animalia terris,<br>
aequoribus pisces, avibus qui temperas auras:<br>
ad te, magne, meae mentis fiducia surgit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
qui chaos inmensum, caeca caligine mixtum,<br>
dividis in partes et das noctemque diemque,<br>
lunamque ac solem, vario quos tempore semper,<br>
nocte dieque, iubes lumen praebere per orbem.<br>
post haec das hominem, cuius de semine mundus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
completur, mortale genus, cui lingua loquescit<br>
dissona per gentes; sapor est tamen omnibus unus.<br>
sed quid mutarit meritumque hominumque loquellas,<br>
longa referre mora est: coeptis insistere certum est.<br>
te mare divisum virga tenuisse fatemur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
dum pede per siccum populus transcenderet aequor<br>
Aegypti fugiens mortes regemque Pharaon,<br>
qui sibi sanctorum numerum servire iubebat,<br>
quem tua maiestas Mose duce transtulit amne<br>
servatumque tua tutum virtute diremit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
terra dabat fructus, quos te cogente ferebat,<br>
et sitis ad requiem quaesita est lympha latebris.<br>
umor erat nullus: cuncti clamore querentes<br>
poscebant Mosen, daret ut sitientibus undas.<br>
ad quos ille brevi sic est sermone locutus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
"Credite posse deum, quidquid petieritis ab illo,<br>
qui potis est virga hac amnem defundere saxo,<br>
ut veniant fontes tota regione negati."<br>
percussitque simul: dicto velocius omni<br>
emisit saxum fontes dulcedine prima.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
confiteor, totus cum sit tibi debitor orbis,<br>
tu, quidquid possunt gentes, potes omnia solus,<br>
et quod non capiunt gentes, capis omnia solus.<br>
tu mortale genus curis onerasque levasque:<br>
te precor, attonita mente confirma timentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
ne desit fratrum numero meus infimus infans<br>
ignarusque sui; quem iam procul ecce teneri<br>
conspicio turba circumveniente frequenti.<br>
hunc propter solum lacrimas mihi commovet aetas;<br>
unus enim superest, de quo mihi maxima cura est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
ne tener ignoret, qua sit de gente creatus.<br>
hunc ego si possem secreto adprendere solum,<br>
blandirer patriumque genus patriamque docerem:<br>
sed quaecumque tamen potero, solacia mittam:<br>
Parve puer tenerisque tuis mihi carior annis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
(carior es regno, vita quoque carior ipsa),<br>
tu potes in totum victricem reddere matrem.<br>
tu, finis partus finisque future malorum,<br>
si te cura mei tangit, si matris honorem<br>
mente pia retines, quamvis sis carus et infans,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
hoc magis aure avida dictis adtende parentis.<br>
primum disce, puer, quid sis post ista futurus,<br>
si patiens fueris (quod te mihi, care, futurum<br>
facta docent fratrum): sanctorum in parte manebis<br>
et requie securus eris, dum saecula cursus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
saeva suos peragunt. finito tempore longo<br>
hanc lucem repetens aeternaque regna videbis<br>
non maculata malis, sed erit concordia sanctis;<br>
nec morti locus ullus erit nec bella citatis<br>
committentur equis, sed pax aeterna manebit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
matri crede tuae, quae te cupit esse salutis.<br>
heu mihi, cur tristi vultu mea dicta repellis?<br>
quid refugis? miserere mei, miserere tuique!<br>
si liceat, prior ire velim: vetat ecce! sed ibo<br>
tunc, cum victorem te videro, nate, malorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
quid sperare iubes? solus mea dicta moraris?<br>
solus adhuc etiam revocas mihi, nate, dolorem?<br>
adnuis an damnas et me fratresque genusque?<br>
quod ne forte velis, oro te et deprecor. audi!<br>
his ego te parvum nutrivi, nate, papillis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
his precor et lacrimas te propter, nate, profundo,<br>
ne remanere velis: remanebis solus et orbus;<br>
non tibi iam frater est ullus. solacia vitae<br>
quis dabit? heu solus matrem confundere temptas<br>
et genus et patriam, si talia dicta recusas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
o quanto melius vitam servabis in aevum,<br>
si facis ante deum, quidquid fecere priores!<br>
audenter depone metus, depone timorem:<br>
concipe mente deum; vires dabit ille viriles."<br>
haec dum mater agit, puer ad praecepta parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
respicit, et solum ut se videt esse relictum,<br>
sustulit in caelum vultus palmasque supinas,<br>
et sic voce petens aeternum numen adorat;<br>
quem secum sensu pariter nutuque rogabat,<br>
vinceret ut regem, saevos ut vinceret ignes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
atque ita non segnis nec pro puerilibus annis<br>
prosilit intrepidus medios delapsus in ignes<br>
et pugnat, victor donec remearet in altum<br>
spiritus et fratrum peteret secreta priorum.<br>
&nbsp;&nbsp;&nbsp;&nbsp;&nbsp;Dum puer ista gerit, solverunt gaudia matrem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
iamque ut erat lassata malis, iam voce negata<br>
spirat ovans interque manus conlapsa suorum<br>
concidit exanimis resolutaque membra quierunt.<br>
sic ipsa et nati sanctorum in parte recepta est.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="christian.html">Christian Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>