<html>
	<head>
		<title>
			Ilias Latina
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ILIAS LATINA
</p>

<p class=border></P>

<p>
Iram pande mihi Pelidae, Diua, superbi<br>
Tristia quae miseris iniecit funera Grais<br>
Atque animas fortes heroum tradidit Orco<br>
Latrantumque dedit rostris uolucrumque trahendos<br>
Illorum exsangues, inhumatis ossibus, artus.<br>
Confiebat enim summi sententia regis,<br>
protulerant* ex quo discordia pectora pugnas,<br>
Sceptriger Atrides et bello clarus Achilles.<br>
Quis deus hos ira tristi contendere iussit?<br>
Latonae et magni proles Iouis. Ille Pelasgum<br>
infestam regi pestem in praecordia misit<br>
implicuitque graui Danaorum corpora morbo.<br>
Nam quondam Chryses, sollemni tempora uitta<br>
implicitus, raptae fleuit solacia natae<br>
inuisosque dies inuisaque tempora noctis<br>
egit et assiduis impleuit questibus auras.<br>
Postquam nulla dies animum maerore leuabat<br>
nullaque lenibant patrios solacia fletus,<br>
castra petit Danaum genibusque affusus Atridae<br>
per superos regnique decus miserabilis orat,<br>
ut sibi causa suae reddatur nata salutis.<br>
Dona simul praefert. Vincuntur fletibus eius<br>
Myrmidones reddique patri Chryseida censent.<br>
Sed negat Atrides Chrysenque excedere castris<br>
despecta pietate iubet: ferus ossibus imis<br>
haeret amor spernitque preces damnosa libido.<br>
Contemptus repetit Phoebeia templa sacerdos<br>
squalidaque infestis maerens secat unguibus ora<br>
dilaceratque comas annosaque tempora plangit.<br>
Mox ubi depositi gemitus lacrimaeque quierunt,<br>
Fatidici his sacras compellat uocibus aures:<br>
"Quid coluisse mihi tua numina, Delphice, prodest<br>
aut castam uitam multos duxisse per annos?<br>
Quidue iuuat sacros posuisse altaribus ignes,<br>
si tuus externo iam spernor ab hoste sacerdos?<br>
En, haec desertae redduntur dona senectae?<br>
Si gratus tibi sum, sim te sub uindice tutus.<br>
Aut si qua, ut luerem sub acerbo crimine poenas,<br>
inscius admisi, cur o tua dextera cessat?<br>
Posce sacros arcus, in me tua derige tela:<br>
auctor mortis erit certe deus. Ecce, merentem<br>
fige patrem; cur nata luit peccata parentis<br>
atque hostis duri patitur miseranda cubile?."<br>
Dixerat. Ille sui uatis prece motus acerbis<br>
luctibus infestat Danaos pestemque per omnes<br>
immittit populos: uulgus ruit undique Graium<br>
uixque rogis superest tellus, uix ignibus aer,<br>
deerat ager tumulis. Iam noctis sidera nonae<br>
transierant decimusque dies patefecerat orbem,<br>
cum Danaum proceres in coetum clarus Achilles<br>
conuocat et causas hortatur pestis iniquae<br>
edere Thestoriden. Tunc Calchas numina diuum<br>
consulit et causam pariter finemque malorum<br>
inuenit effarique uerens ope tutus Achillis<br>
haec ait: "Infesti placemus numina Phoebi<br>
reddamusque pio castam Chryseida patri,<br>
si uolumus, Danai, portus intrare salutis."<br>
Dixerat. Exarsit subito uiolentia regis:<br>
Thestoriden dictis primum compellat amaris<br>
mendacemque uocat. Tum magnum incusat Achillem<br>
inque uicem ducis inuicti conuicia suffert.<br>
Confremuere omnes. Tandem clamore represso<br>
cogitur inuitos aeger dimittere amores<br>
intactamque pio reddit Chryseida patri<br>
multaque dona super. Quam cunctis notus Vlixes<br>
impositam puppi patrias deuexit ad arces<br>
atque iterum ad classes Danaum sua uela retorsit.<br>
Protinus infesti placantur numina Phoebi<br>
et prope consumptae uires redduntur Achiuis.<br>
Non tamen Atridae Chryseidis excidit ardor:<br>
maeret et amissos deceptus luget amores.<br>
Mox rapta magnum Briseide priuat Achillem<br>
solaturque suos alienis ignibus ignes.<br>
At ferus Aeacides nudato protinus ense<br>
tendit in Atriden et, ni sibi reddat honestae<br>
munera militiae, letum crudele minatur,<br>
nec minus ille parat contra defendere se ense.<br>
Quod nisi casta manu Pallas tenuisset Achillem,<br>
turpem caecus amor famam liquisset in aeuum<br>
gentibus Argolicis. Contempta uoce minisque<br>
inuocat aequoreae Pelides numina matris<br>
ne se Plistheniden contra patiatur inultum.<br>
At Thetis audita nati prece deserit undas<br>
castraque Myrmidonum iuxta petit et monet armis<br>
abstineat dextram ac congressibus; inde per auras<br>
emicat aetherias et in aurea sidera fertur.<br>
Tunc genibus regis sparsis affusa capillis:<br>
"Pro nato ueni genetrix en ad tua supplex<br>
numina, summe parens; ulciscere meque meumque<br>
corpus ab Atrida, quodsi permittitur illi<br>
ut flammas impune mei uiolarit Achillis,<br>
turpiter occiderit superata libidine uirtus."<br>
Iuppiter haec contra: "Tristes depone querelas,<br>
magni diua maris, mecum labor iste manebit.<br>
Tu solare tui maerentia pectora nati."<br>
Dixit. At illa leues caeli delapsa per auras<br>
litus adit patrium gratasque sororibus undas.<br>
Offensa est Iuno: "Tantum"que ait, "optime coniunx,<br>
Doride nata ualet, tantum debetur Achilli,<br>
ut mihi quae coniunx dicor tua quaeque sororis<br>
dulce fero nomen, dilectos fundere Achiuos<br>
et Troum renouare uelis in proelia uires?<br>
Haec ita dona refers nobis? sic diligor a te?"<br>
Talibus incusat dictis irata Tonantem<br>
inque uicem summi patitur conuicia regis.<br>
Tandem interposito lis Ignipotente resedit<br>
conciliumque simul genitor dimittit Olympi.<br>
Interea sol emenso decedit Olympo<br>
et dapibus diui curant sua corpora largis;<br>
inde petunt thalamos iucundaque dona quietis.<br>
Nox erat et toto fulgebant sidera mundo<br>
humanumque genus requies diuumque tenebat,<br>
cum pater omnipotens Somnum uocat atque ita fatur:<br>
"Vade age per tenues auras, lenissime diuum,<br>
Argolicique ducis celeri pete castra uolatu<br>
dumque tuo premitur sopitus pondere dulci,<br>
haec illi mandata refer: cum crastina primum<br>
extulerit Titana dies noctemque fugarit,<br>
cogat in arma uiros incautumque occupet hostem."<br>
Nec mora: Somnus abit leuibusque per aera pennis<br>
deuolat in thalamos Agamemnonis: ille sopore<br>
corpus inundatum leni prostratus habebat.<br>
Ad quem sic loquitur curarum operumque leuator:<br>
"Rex Danaum, Atrida, uigila et mandata Tonantis<br>
quae tibi iussa simul delatus ab aethere porto,<br>
accipe: cum primum Titan se emerserit undis,<br>
fortibus arma iube socios aptare lacertis<br>
et petere Iliacos instructo milite campos."<br>
Dixit, et has repetit per quas modo uenerat auras.<br>
Interea lucem terris dedit ignea lampas.<br>
Conuocat attonitus iussis Pelopeius heros<br>
in coetum proceres remque omnibus ordine pandit:<br>
cuncti promittunt socias in proelia uires<br>
hortanturque ducem. Quorum rex fortia dictis<br>
pectora collaudans grates agit omnibus aequas.<br>
Hic tunc Thersites, quo non deformior alter<br>
uenerat ad Troiam nec lingua proteruior ulli,<br>
bella gerenda negat patriasque hortatur ad oras<br>
uertere iter, quem consiliis illustris Vlixes<br>
correptum dictis sceptro percussit eburno.<br>
Tum uero ardescit conceptis litibus ira:<br>
uix telis caruere manus, ad sidera clamor<br>
tollitur et cunctos pugnandi corripit ardor.<br>
Tandem sollertis prudentia Nestoris aeuo<br>
compressam miti sedauit pectore turbam<br>
admonuitque duces dictis responsa recordans<br>
temporis illius, quo uisus in Aulide serpens<br>
consumpsit uolucrum bis quattuor arbore fetus<br>
atque ipsam inualido pugnantem corpore contra<br>
addidit extremo natorum funere matrem.<br>
Tunc "sic deinde" senex "moneo remoneboque, Achiui:<br>
in decimo labor est, Calchas quem dixerat, anno,<br>
quo caderet Danaum uictricibus Ilion armis."<br>
Assensere omnes, laudatur Nestoris aetas<br>
conciliumque simul dimittitur. Arma parari<br>
dux iubet atque animos aptare et pectora pugnae.<br>
Postera lux tacitas ut primum dispulit umbras<br>
et nitidum Titan radiis caput extulit undis,<br>
protinus armari socios iubet acer Atrides<br>
et petere Iliacos instructo milite campos.<br>
Vos mihi nunc, Musae - quid enim non ordine nostis? -,<br>
nomina clara ducum clarosque referte parentes<br>
et dulces patrias: nam sunt haec munera uestra.<br>
Dicamus quot quisque rates ad Pergama duxit<br>
et coeptum peragamus opus, sitque auctor Apollo<br>
aspiretque libens operi per singula nostro.<br>
Peneleos princeps et bello Leitus acer,<br>
Arcesilaus atrox Prothoenorque Cloniusque<br>
Boeoti decies quinas egere carinas<br>
et tumidos ualido pulsarunt remige fluctus.<br>
Inde Mycenaeis Agamemnon moenibus ortus,<br>
quem sibi bellatrix delegit Graecia regem,<br>
centum egit plenas armato milite puppes;<br>
et bis tricenis Menelai nauibus ardor<br>
insequitur totidemque ferox Agapenoris ira;<br>
quos iuxta fidus sollerti pectore Nestor<br>
consilioque potens gemina cum prole suorum<br>
it ter tricenis munitus in arma carinis.<br>
At Schedius uirtute potens et Epistrophus ingens,<br>
gloria Myrmidonum, saeui duo robora belli,<br>
longa quaterdenis pulsarunt aequora proris<br>
et bis uicenas Polypoetes atque Leonteus<br>
instruxere rates ornatas milite forti.<br>
Euryalus Sthenelusque duces et fortis in armis<br>
Tydides ualido pulsarunt remige pontum:<br>
bis quadragenas onerarunt milite puppes;<br>
Ascalaphusque potens et Ialmenus, acer uterque,<br>
ter denas ualido complerunt remige naues<br>
et bis uicenas Locrum fortissimus Aiax<br>
instruxit puppes totidemque Euhaemone natus,<br>
quos iuxta Graium murus comitatur Achilles<br>
cum quinquaginta materna per aequora uectus.<br>
Thessalici iuuenes Phidippus et Antiphus ibant<br>
altaque ter denis pulsarunt aequora proris<br>
et tribus assumptis ratibus secat aequora Teucer<br>
Tlepolemusque nouem Rhodius, quos uiribus acer<br>
Eumelus sequitur, minus una naue profectus<br>
quam duxit Telamone satus Salaminius Aiax.<br>
Ast Prothous Magnes Tenthredone natus et una<br>
Euboeae magnis Elephenor finibus ortus<br>
Dulichiusque Meges, animisque insignis et armis,<br>
Aetola de gente Thoas Andraemone natus,<br>
hi quadragenas omnes duxere carinas;<br>
et bis sex Ithaci naues sollertia duxit,<br>
quem sequitur totidem ratibus Telamonius Aiax,<br>
egregia uirtute potens; simul horrida Guneus<br>
ire bis undenis temptabat in arma carinis.<br>
Idomeneus et Meriones, Cretaeus uterque,<br>
bis quadragenis muniti nauibus ibant;<br>
et totidem puppes clara de gente Menestheus<br>
duxit Athenaeus, quot uiribus ambit Achilles;<br>
Amphimachusque ferox et Thalpius, Elide nati,<br>
et clara uirtute Polyxenus atque Diores,<br>
hi bis uicenas onerarunt milite puppes.<br>
Protesilaus agit totidem fortisque Podarces<br>
instructas puppes, quot duxit Oileos Aiax;<br>
et septem Poeante satus tulit arma carinis,<br>
quem sequitur iuxta Podalirius atque Machaon,<br>
altaque ter denis sulcarunt aequora proris.<br>
His ducibus Graiae Troiana ad litora puppes<br>
bis septem uenere minus quam mille ducentae.<br>
Iamque citi appulerant classes camposque tenebant,<br>
cum pater ad Priamum mittit Saturnius Irim,<br>
quae doceat fortes uenisse ad bella Pelasgos.<br>
Nec mora: continuo iussu capit arma parentis<br>
Priamides Hector totamque in proelia pubem<br>
festinare iubet portisque agit agmen apertis.<br>
Cui fulgens auro cassis iuuenile tegebat<br>
omni parte caput, munibat pectora thorax<br>
et clipeus laeuam, dextram decorauerat hasta<br>
ornabatque latus mucro; simul alta nitentes<br>
crura tegunt ocreae, quales decet Hectoris esse.<br>
Hunc sequitur forma melior, tunc fortis in armis,<br>
belli causa Paris, patriae funesta ruina,<br>
Deiphobusque Helenusque simul fortisque Polites<br>
et sacer Aeneas, Veneris certissima proles,<br>
Archelochusque Acamasque ferox Antenore creti;<br>
nec non et proles generosa Lycaonis ibat<br>
Pandarus et magnae Glaucus uirtutis in armis<br>
Amphiusque et Adrastus et Asius atque Pylaeus.<br>
Ibat et Amphimachus Nastesque, insignis uterque,<br>
magnanimique duces Odiusque et Epistrophus ingens<br>
Euphemusque ferox clarusque aetate Pyraechmes,<br>
cum quibus et Mesthles atque Antiphus et bonus armis<br>
Hippothous uenere Acamasque et Pirous una,<br>
Arsinooque sati Chromiusque atque Ennomus, ambo<br>
florentes aetate uiri, quos Phorcus et ingens<br>
Ascanius sequitur, simul et Iouis inclita proles<br>
Sarpedon claraque satus tellure Coroebus.<br>
His se defendit ducibus Neptunia Troia<br>
uicissetque dolos Danaum, ni fata fuissent.<br>
Iamque duae stabant acies fulgentibus armis,<br>
cum Paris, exitium Troiae funestaque flamma,<br>
armatum aduerso Menelaum ex agmine cernit<br>
seque uelut uiso perterritus angue recepit<br>
ad socios amens. Quem postquam turpiter Hector<br>
confusum terrore uidet: "O dedecus - inquit -<br>
"aeternum patriae generisque infamia nostri,<br>
terga refers? At non dubitabas hospitis olim<br>
expugnare toros, cuius nunc defugis arma<br>
uimque times. Vbi sunt uires, ubi cognita nobis<br>
ludorum quondam uaria in certamina uis est?<br>
Hic animos ostende tuos: nihil adiuuat armis<br>
nobilitas formae: duro Mars milite gaudet.<br>
Dum iaceas in amore tuo, nos bella geremus<br>
scilicet et nostrum fundemus in hoste cruorem.<br>
Aequius aduersis tecum concurrat in armis<br>
impiger Atrides, spectet Danaumque Phrygumque<br>
depositis populus telis. Vos, foedere iuncto,<br>
aduersas conferte manus, decernite ferro."<br>
Dixit. Quem contra paucis Priameius heros:<br>
"Quid nimis indignis" - inquit - "me uocibus urges,<br>
o patriae, germane, decus? Nam nec mihi coniunx<br>
prauaque luxuria est potior uirtutis honore<br>
nec uires temptare uiri dextramque recuso,<br>
dummodo uictorem coniunx cum pace sequatur."<br>
Dicta refert Hector: placuit sententia Grais.<br>
Protinus accitur Priamus sacrisque peractis<br>
foedera iunguntur. Post haec discedit uterque<br>
depositis populus telis campusque patescit.<br>
Interea toto procedit ab agmine Troum<br>
pulcher Alexander, clipeoque insignis et hasta.<br>
Quem contra paribus fulgens Menelaus in armis<br>
constitit et: "Tecum mihi sint certamina - dixit -<br>
"nec longum nostra laetabere coniuge, quae te<br>
mox raptum ire gemet, tantummodo Iuppiter adsit."<br>
Dixit et aduersum se concitat acer in hostem.<br>
Ille uirum forti uenientem reppulit ictu<br>
seque gradu celeri recipit longeque frementem<br>
hastam deinde iacit, quam deuitauit Atrides<br>
inque uicem misso fixisset corpora telo<br>
praedonis Phrygii, ni uastum ferrea pectus<br>
texisset lorica uiri septemplice tergo.<br>
Insequitur iuxta clamor; tum aduersus uterque<br>
constitit et galeam galea terit et pede plantam<br>
coniungit stridetque mucro mucrone corusco;<br>
corpus collectum tegitur fulgentibus armis.<br>
Non aliter fortes nitida de coniuge tauri<br>
bella gerunt uastisque replent mugitibus auras.<br>
Atque diu rigido captabant corpora ferro,<br>
cum memor Atrides raptae sibi coniugis instat<br>
Dardaniumque premit iuuenem. Mox ense rigente<br>
cedentem retro dum desuper appetit hostem,<br>
splendidus extremas galeae percussus ad oras<br>
dissiluit mucro; gemuerunt agmina Graium.<br>
Tum uero ardescit, quamuis manus ense carebat,<br>
et iuuenem arrepta prosternit casside uictor<br>
ad socios traheretque, et, ni caligine caeca<br>
texisset Cytherea uirum subiectaque mento<br>
fortia rupisset laxatis uincula nodis,<br>
ultimus ille dies Paridi foret. Abstrahit auro<br>
fulgentem galeam secum Menelaus et ardens<br>
in medios mittit proceres rursumque recurrit<br>
et magnam ualidis contorsit uiribus hastam<br>
in cladem Phrygii, sua quem Venus eripit hosti<br>
et secum in thalamos defert testudine cultos.<br>
Ipsa dehinc Helenam muris accersit ab altis<br>
Dardanioque suos Paridi deducit amores.<br>
Quem tali postquam conspexit uoce locutast:<br>
"Venisti mea flamma, Paris, superatus ab armis<br>
coniugis antiqui? Vidi puduitque uidere,<br>
arreptum cum te traheret uiolentus Atrides<br>
Iliacoque tuos foedaret puluere crines.<br>
Nostraque - me miseram! - timui ne Doricus ensis<br>
oscula discuteret; totus mihi, mente reuincta,<br>
fugerat ore color sanguisque reliquerat artus.<br>
Quis te cum saeuo contendere suasit Atrida?<br>
An nondum uaga fama tuas peruenit ad aures<br>
de uirtute uiri? Moneo ne rursus inique<br>
illius tua fata uelis committere dextrae."<br>
Dixit. Tum largis perfudit fletibus ora.<br>
Tristis Alexander: "Non me superauit Atrides,<br>
o meus ardor" - ait - "sed castae Palladis ira.<br>
Mox illum nostris succumbere turpiter armis<br>
aspicies aderitque meo Cytherea labori."<br>
Post haec amplexus per mutua corpora iunctis<br>
incubuit membris Cygneidos; illa soluto<br>
accepit flammas gremio Troiaeque suasque.<br>
Interea toto Menelaus in agmine Troum<br>
quaerit Alexandrum uictorque huc fertur et illuc.<br>
Quem frater socias acuens in bella cateruas<br>
adiuuat et forti pulsos Phrygas increpat ore<br>
seruarique iubet leges Helenamque reposcit.<br>
Dumque inter sese proceres certamen haberent,<br>
concilium omnipotens habuit regnator Olympi<br>
foederaque intento turbauit Pandarus arcu,<br>
te, Menelae, petens; laterique uolatile telum<br>
incidit et tunicam ferro squamisque rigentem<br>
dissecat. Excedit pugna gemebundus Atrides<br>
castraque tuta petit, quem doctus ab arte paterna<br>
Paeoniis curat iuuenis Podalirius herbis,<br>
itque iterum in caedes horrendaque proelia uictor.<br>
Armauit fortes Agamemnonis ira Pelasgos<br>
et dolor in pugnam cunctos communis agebat.<br>
Bellum ingens oritur multumque utrimque cruoris<br>
funditur et totis sternuntur corpora campis<br>
inque uicem Troumque cadunt Danaumque cateruae<br>
nec requies datur ulla uiris: sonat undique Mauors<br>
telorumque uolant cunctis e partibus imbres.<br>
Occidit Antilochi rigido demersus in umbras<br>
ense Thalysiades optataque lumina linquit.<br>
Inde manu forti Graiorum terga prementem<br>
occupat Anthemione satum Telamonius Aiax<br>
et praedurato transfixit pectora telo:<br>
purpuream uomit ille animam cum sanguine mixtam,<br>
ora rigat moriens. Tum magnis Antiphus hastam<br>
uiribus aduersum conatus corpore toto<br>
torquet in Aeaciden; telumque errauit ab hoste<br>
inque hostem cecidit, transfixit et inguina Leucon:<br>
concidit infelix prostratus uulnere forti<br>
et carpit uirides moribundus dentibus herbas.<br>
Impiger Atrides casu commotus amici<br>
Democoonta petit teloque aduersa trabali<br>
tempora transadigit uaginaque horridus ensem<br>
eripit; ille suis moriens resupinus in armis<br>
concidit et terram moribundo uertice pulsat.<br>
Iamque Amarynciden saxi deiecerat ictu<br>
Pirous Imbrasides dederatque silentibus umbris;<br>
dumque auidus praedae iuuenem spoliare parabat,<br>
desuper hasta uenit dextra librata Thoantis<br>
perque uiri scapulas animosaque pectora transit;<br>
in uultus ruit ille suos calidumque cruorem<br>
ore uomit stratusque super sua palpitat arma.<br>
Sanguine Dardanii manabant undique campi,<br>
manabant amnes passim. Pugnabat ubique<br>
immixtis ardens amborum exercitus armis<br>
et modo Troianis uirtus, modo crescit Achiuis<br>
laetaque per uarios petitur uictoria casus.<br>
Hic postquam Danaum longe cedentia uidit<br>
agmina Tydides tumidumque increscere Martem,<br>
in medias acies, qua plurimus imminet hostis,<br>
irruit et uersas prosternit caede phalangas;<br>
huc illuc ensemque ferox hastamque coruscat.<br>
Bellica Pallas adest flagrantiaque ignibus arma<br>
adiuuat atque animos iuueni uiresque ministrat.<br>
Ille, boum ueluti uiso grege saeua leaena,<br>
quam stimulat ieiuna fames, ruit agmina contra<br>
et prostrata necat uesano corpora dente,<br>
sic ruit in medios hostes Calydonius heros,<br>
uirginis armigerae monitis et numine tutus.<br>
Conuersi dant terga Phryges, fugientibus ille<br>
instat et exstructos morientum calcat aceruos.<br>
Dumque ferit sternitque uiros, uidet ecce Daretis<br>
aduerso stantes furibundus in agmine natos,<br>
Phegeaque Idaeumque simul; quem cuspide Phegeus<br>
occupat ante graui, sed uulnera depulit umbo<br>
uitatumque solo ferrum stetit. Haud mora: totis<br>
ingentem torquet Tydides uiribus hastam<br>
transadigitque uiri pectus: pars cuspidis ante<br>
eminet et prodit scapulis pars altera fossis.<br>
Hunc ubi fundentem calidum de pectore flumen<br>
uersantemque oculos animamque per ora uomentem<br>
conspexit frater, stricto celer aduolat ense<br>
germanique cupit fatorum exsistere uindex.<br>
Sed neque uim saeui nec fortia sustinet arma<br>
Tydidae contraque tamen defendere temptat.<br>
Vt uolucris, discerpta sui cum corpora nati<br>
accipitrem laniare uidet nec tendere contra,<br>
auxilium neque ferre suo ualet anxia nato<br>
quodque potest, leuibus plaudit sua pectora pennis,<br>
sic hostem Idaeus germani caede superbum<br>
spectat atrox miseroque nequit succurrere fratri<br>
et, nisi cessisset, dextra cecidisset eadem.<br>
Nec minus in Teucros armis furit alter Atrides<br>
insequiturque acies et ferro funera miscet.<br>
Obuius huic fatis occurrit ductus iniquis<br>
infelix Odius, quem uastae cuspidis ictu<br>
sternit et ingenti scapulas transuerberat hasta.<br>
Hinc petit Idomeneus aduersa parte ruentem<br>
Maeoniden Phaestum, cuius post funera laetus<br>
et Strophio genitum Stygias demittit ad umbras.<br>
Meriones Phereclum librata percutit hasta<br>
Pedaeumque Meges. Tum uastis horridus armis<br>
Eurypylus gladio uenientem Hypsenora fundit<br>
et pariter uita iuuenem spoliauit et armis.<br>
Parte alia uolitat sinuoso Pandarus arcu<br>
Tydidenque oculis immensa per agmina quaerit;<br>
quem postquam Troum sternentem corpora uidit,<br>
horrida contento derexit spicula cornu<br>
et summas umeri destringit acumine partes.<br>
Tum uero ardescit iuuenis Calydonius ira<br>
in mediasque acies animosi more leonis<br>
fertur et Astynoum, magnum quoque Hypirona fundit,<br>
comminus hunc gladio, iaculo ferit eminus illum;<br>
inde premit Polyidon Abantaque cuspide forti<br>
et notum bello Xanthum uastumque Thoonem.<br>
Post hos infestus Chromiumque et Echemmona telo<br>
proturbat celeri pariterque ad Tartara mittit.<br>
Tu quoque Tydidae prostratus, Pandare, dextra<br>
occidis, infelix, accepto uulnere tristi,<br>
dextera qua naris fronti coniungitur imae;<br>
dissipat et cerebrum galeae cum parte reuulsum<br>
ossaque confossa spargit Tydideus ensis.<br>
Iamque manum Aeneas simul et Calydonius heros<br>
contulerant, iactis inter se comminus hastis;<br>
undique rimabant inimico corpora ferro,<br>
et modo cedebant retro, modo deinde coibant.<br>
Postquam utrique diu steterant nec uulnera magnus<br>
qua daret infesto Tydides ense uidebat,<br>
saxum ingens medio quod forte iacebat in agro,<br>
bis seni quod uix iuuenes tellure mouerent,<br>
sustulit et magno conamine misit in hostem.<br>
Ille ruit prostratus humi cum fortibus armis,<br>
quem Venus aetherias genetrix delapsa per auras<br>
accipit et nigra corpus caligine condit.<br>
Non tulit Oenides animo nebulasque per ipsas<br>
fertur et in Venerem flagrantibus irruit armis,<br>
et neque quem demens ferro petat inspicit aruis<br>
caelestemque manum mortali uulnerat hasta.<br>
Icta petit caelum terris Cytherea relictis<br>
atque ibi sidereae queritur sua uulnera matri.<br>
Dardanium Aenean seruat Troianus Apollo<br>
accenditque animos iterumque ad bella reducit.<br>
Vndique consurgunt acies et puluere caelum<br>
conditur horrendisque sonat clamoribus aether.<br>
Hic alius rapido deiectus in aequora curru<br>
proteritur pedibusque simul calcatur equorum<br>
atque alius uolucri traiectus corpora telo<br>
quadrupedis tergo pronus ruit; illius ense<br>
deiectum longe caput a ceruice cucurrit;<br>
hic iacet exanimis fuso super arma cerebro:<br>
sanguine manat humus, campi sudore madescunt.<br>
Emicat interea Veneris pulcherrima proles<br>
densaque Graiorum premit agmina nudaque late<br>
terga metit gladio funestaque proelia miscet.<br>
Nec cessat spes una Phrygum fortissimus Hector<br>
sternere caede uiros atque agmina uertere Graium.<br>
Vt lupus in campis pecudes cum uidit apertis<br>
(non actor gregis ipse, comes non horrida terret<br>
turba canum), fremit esuriens et neglegit omnes<br>
in mediosque greges auidus ruit, haut secus Hector<br>
inuadit Danaos et territat ense cruento.<br>
Deficiunt Graiorum acies, Phryges acrius instant<br>
attolluntque animos: geminat uictoria uires.<br>
Vt uidit socios infesto cedere Marte,<br>
rex Danaum sublimis equo uolat agmina circum<br>
hortaturque duces animosque in proelia firmat.<br>
Mox ipse in medios audax se proripit hostes<br>
oppositasque acies stricto diuerberat ense.<br>
Vt Libycus cum forte leo procul agmina uidit<br>
laeta boum passim uirides errare per herbas,<br>
attollit ceruice iubas sitiensque cruoris<br>
in mediam erecto contendit pectore turbam,<br>
sic ferus Atrides aduersos fertur in hostes<br>
infestasque Phrygum proturbat cuspide turmas.<br>
Virtus clara ducis uires accendit Achiuum<br>
et spes exacuit languentia militis arma:<br>
funduntur Teucri, Danai laetantur ouantes.<br>
Tandem hic Aenean immisso tendere curru<br>
conspicit Atrides: stricto concurrere ferro<br>
comparat et iaculum, quantum furor ipse mouebat,<br>
uiribus intorquet, quod detulit error ab illo<br>
pectus in aurigae stomachoque infigitur alto;<br>
ille ruens ictu media inter lora rotasque<br>
uoluitur et uitam calido cum sanguine fundit.<br>
Ingemit Aeneas curruque animosus ab alto<br>
desilit et ualido Crethona&lt;que&gt; comminus ictu<br>
Orsilochumque ferit, quorum post funera uictus<br>
Paphlagonum ductor Menelai concidit armis,<br>
Antilochique Mydon. Post hos Iouis inclita proles<br>
Sarpedon bellum funestaque proelia miscet.<br>
Quem contra infelix non aequis dimicat armis<br>
Tlepolemus magno satus Hercule, sed neque uires<br>
hunc seruare patris nec tot potuere labores,<br>
quin caderet tenuemque daret de corpore uitam.<br>
Saucius egreditur medio certamine belli<br>
Sarpedon fraudisque subit commentor Vlixes<br>
et septem iuuenum fortissima corpora fundit.<br>
Hinc pugnat patriae columen Mauortius Hector,<br>
illinc Tydides: sternuntur utrimque uirorum<br>
corpora per campos et sanguine prata rigantur.<br>
Pugnat bellipotens casta cum Pallade Mauors<br>
ingentemque mouet clipeum, quem sancta uirago<br>
egit et extrema percussum cuspide caedit<br>
attonitumque simul caelum petere ipsa coegit.<br>
Hic ille aetherio queritur sua uulnera regi<br>
saucius et magni genitoris iurgia suffert.<br>
Interea magnis Acamantem uiribus Aiax<br>
interimit uastumque capit Menelaus Adrastum<br>
et rapit ad classes manibus post terga reuinctis,<br>
ut ui deducat laetos ex hoste triumphos.<br>
Incumbunt Danai, cedit Troiana iuuentus<br>
tergaque nuda tegit. Sensit Mauortius Hector<br>
pro Danais pugnare deos ualidasque suorum<br>
uirginis armigerae subduci numine uires<br>
continuoque petit muros Hecubamque uocari<br>
imperat et diuae placari numina suadet.<br>
Protinus armatas innuptae Palladis arces<br>
Iliades subeunt: festis altaria sertis<br>
exornant caeduntque sacras ex more bidentes.<br>
Dumque preces Hecube supplex ad templa Mineruae<br>
pro caris genetrix natis et coniuge fundit,<br>
interea Glaucus stricto decernere ferro<br>
cum Diomede parat nomenque genusque roganti<br>
qui sit et unde ferat, magnis cum uiribus hastam<br>
mittere temptabat; temptanti Aetolius heros:<br>
"Quo ruis?" - exclamat - "quae te, scelerate, furentem<br>
mens agit imparibus mecum concurrere telis?<br>
Hospitis arma uides, Veneris qui uulnere dextram<br>
perculit et summo pupugit certamine Martem.<br>
Pone truces animos infestaque tela coerce."<br>
Post haec inter se posito certamine pugnae<br>
commutant clipeos inimicaque proelia linquunt.<br>
Colloquium petit interea fidissima coniunx<br>
Hectoris Andromache paruumque ad pectora natum<br>
Astyanacta tenet, cuius dum maximus heros<br>
oscula parua petit, subito perterritus infans<br>
conuertit timidos materna ad pectora uultus<br>
terribilemque fugit galeam cristamque comantem.<br>
Vtque caput iuuenis posito detexerat aere,<br>
protinus infantem geminis amplectitur ulnis<br>
attollensque manus: "Precor, o pater optime" - dixit -<br>
"ut meus hic, pro quo tua numina, natus, adoro,<br>
uirtutes patrias primis imitetur ab annis."<br>
Haec ait et portis acies petit acer apertis,<br>
una deinde Paris. Postquam in certamina uentumst,<br>
protinus in medium procedit maximus Hector<br>
Graiorumque duces inuictis prouocat armis.<br>
Nec mora: continuo fraudis commentor Vlixes<br>
et ferus Idomeneus et notus gente paterna<br>
Meriones Graiumque simul dux acer Atrides<br>
Aiacesque duo &lt;et&gt; claris speciosus in armis<br>
Eurypylus magnoque Thoas Andraemone natus<br>
quique manum Veneris uiolauit uulnere tristi<br>
procedunt; aberat nam Troum terror Achilles<br>
et cithara dulci durum lenibat amorem.<br>
Ergo ubi deiectis auratam regis Atridae<br>
sortibus in galeam magnus processerat Aiax,<br>
principio iactis committunt proelia telis:<br>
mox rigidos stringunt enses et fortibus armis<br>
decernunt partesque oculis rimantur apertas<br>
et modo terga petunt, duros modo fortibus ictus<br>
depellunt clipeis; ingens ad sidera clamor<br>
tollitur et uastis impletur uocibus aer.<br>
Non sic saetigeri exacuunt feruoribus iras<br>
pectoribusque petunt uastis, modo dentibus uncis<br>
alterni librant gladios et uulnera miscent.<br>
fortia terga premunt spumantque per ora uicissim;<br>
fumiferae nubes concretaque fulgura et ignes<br>
iactantur magnoque implentur murmure siluae.<br>
Tales Priamides ardorque Aiacis in armis<br>
Tandem animis teloque furens Telamonius Aiax<br>
insignem bello petit Hectora, quaque patebat<br>
nuda uiri ceruix, fulgentem derigit ensem.<br>
Ille ictum celeri praeuidit callidus astu<br>
tergaque summisit ferrumque umbone repellit.<br>
Sed leuis extremas clipei perlabitur oras<br>
ensis et exiguo ceruicem uulnere libat.<br>
Acrius impugnans rursus consurgit in hostem<br>
Priamides nec iam ferro Telamone creatum,<br>
sed magno saxi iactu petit. At ferus Aiax<br>
ingentem clipeo septemplice reppulit ictum<br>
et iuuenem saxo percussum sternit eodem.<br>
Quem leuat exceptum Grais inimicus Apollo<br>
integratque animum; iam rursus ad arma coibant<br>
stringebantque iterum gladios, cum fessus in undas<br>
coeperat igniferos Titan immergere currus<br>
noxque subire polum: iuxta mittuntur, utrosque<br>
qui dirimant a caede uiros, nec segnius illi<br>
deponunt animos. Tunc bello maximus Hector:<br>
"Quae te terra uirum, qui te genuere parentes?<br>
Viribus es proles generosa atque inclita" - dixit.<br>
At contra se ferre parat Telamonius Aiax:<br>
"Hesiona de matre uides Telamone creatum,<br>
nobilis est domus et fama generosa propago."<br>
Hector, ut Hesionae nomen casusque recordans:<br>
"Absistamus" - ait - "sanguis communis utriquest",<br>
et prior Aeaciden aurato munerat ense<br>
inque uicem, quo se bellator cinxerat Aiax,<br>
accipit insignem uario caelamine balteum.<br>
Post haec extemplo Graium Troumque cateruae<br>
discedunt caelumque tegit nox atra tenebris.<br>
Implentur dapibus largis Bacchique liquore<br>
atque auidi placido tradunt sua corpora somno.<br>
Postera cum primum stellas Aurora fugarat,<br>
in coetum uenere Phryges. Tunc maximus Hector<br>
cum sociis memorans hesternae funera caedis<br>
suadet ut inuictis Helene reddatur Achiuis<br>
praedaque quae duros Menelai mulceat ignes<br>
idque placet cunctis. Tunc saeuo missus Atridae<br>
pertulit Idaeus Troum mandata; neque ille<br>
aut animum praedae aut dictis accommodat aures,<br>
ultro etiam castris Idaeum excedere iussit.<br>
Paruit is monitis iterumque ad castra reuersus<br>
Troiae contemptum duro se reddit ab hoste.<br>
Interea Danai confusi caede suorum<br>
ingentes struxere pyras collectaque passim<br>
fortia tradiderunt sociorum corpora flammis.<br>
Tum renouant fossas et uallum robore cingunt.<br>
Vt nitidum Titan radiis patefecerat orbem,<br>
conuocat in coetum superos Iouis et monet, armis<br>
ne contra sua dicta uelint contendere diui.<br>
Ipse per aetherias caeli delabitur auras<br>
umbrosisque simul consedit montibus Idae.<br>
Inde acies uidet Iliacas dextraque potenti<br>
sustinet auratas aequato pondere lances<br>
fataque dura Phrygum casusque expendit Achiuum<br>
et Graium clades grauibus praeponderat armis.<br>
Interea Danaos ingenti concitus ira<br>
Priamides agit et totis grauis imminet armis<br>
unum quippe decus Phrygiae. Turbantur Achiui<br>
Doricaque ingenti complentur castra tumultu.<br>
Hortatur socios muris inclusus Atrides<br>
languentesque animos iuuenum in certamina firmat.<br>
Princeps Tydides fulgens ardentibus armis<br>
per medios hostes immani pondere fertur.<br>
Hic illi occurrit fatis Agelaus iniquis,<br>
telum immane manu quatiens, quem maximus heros<br>
occupat et duro medium transuerberat ense.<br>
Hinc Phrygas Aiacis uastis protectus in armis<br>
Teucer agit spargitque leues in terga sagittas.<br>
Gorgythiona ferum letali uulnere fundit;<br>
mox alias acies petit aurigamque superbi<br>
Hectoris obtruncat, quem saxo Troius heros<br>
occupat excussoque incautum proterit arcu.<br>
Ast illum fidi rapiunt de caede sodales<br>
prostratumque leuant. Ruit undique turbidus Hector<br>
aduersasque acies infesta cuspide terret.<br>
Se rursus Danai turbati caede suorum<br>
conuertunt iterumque leues in castra cateruae<br>
confugiunt portasque obiecto robore firmant.<br>
At Phryges obsidunt inclusos aggere Graios<br>
excubituque premunt muros flammisque coronant.<br>
Cetera per campos sternunt sua corpora pubes<br>
indulgentque mero curas&lt;que&gt; animosque resoluunt.<br>
Attoniti Danaum proceres discrimine tanto<br>
nec dapibus releuant animos nec corpora curant,<br>
sed miseri sua fata gemunt. Mox Nestore pulsi<br>
legatos mittunt dextramque hortantur Achillis,<br>
ut ferat auxilium miseris. Thetideius heros<br>
nec Danaum capit aure preces nec munera regis<br>
ulla referre cupit; non illum redditus ignis<br>
aut intacta suo Briseis corpore mouit.<br>
Irrita legati referunt responsa Pelasgis<br>
et dapibus curant animos lenique sopore.<br>
Alterius tenebrae tarde labentibus astris<br>
restabatque super tacitae pars tertia noctis,<br>
cum Danaum iussu castris Aetolius heros<br>
egreditur sociumque sibi delegit Vlixem,<br>
qui secum tacitae sublustri noctis in umbra<br>
scrutetur studio quae sit fiducia Troum<br>
quidue agitent quantasue parent in proelia uires.<br>
Dumque iter horrendum loca pernoctata pauentes<br>
carpebant, uenit ecce Dolon, quem Troia pubes<br>
miserat, ut Danaum sollerti pectore uires<br>
perspiceret sensusque ducum plebisque referret.<br>
Quem procul ut uidit socius Diomedis Vlixes,<br>
abdiderant occultantes sua corpora furtim<br>
post densos frutices, dum spe percussus inani<br>
Tros Eumediades cursu praecederet illos,<br>
ne facile oppressus gressum in sua castra referret.<br>
Post, ubi transierat fidens animoque manuque,<br>
prosiluere uiri iuuenemque euadere cursu<br>
conantem capiunt ferroque manuque minantur.<br>
Ille timore pauens: "Vitam concedite" - dixit -,<br>
"hoc unum satis est; quodsi perstatis in ira,<br>
quanta ex morte mea capietis praemia laudis?<br>
At si cur ueniam tacitis exquiritis umbris:<br>
maxima Troia mihi currum promisit Achillis<br>
si uestras cepisset opes. Haec dona secutus<br>
in dubios casus, coram quod cernitis ipsi,<br>
infelix cecidi. Nunc uos per numina diuum,<br>
per mare, per Ditis fluctus obtestor opaci,<br>
ne rapere hanc animam crudeli caede uelitis.<br>
Haec pro concessa referetis dona salute:<br>
consilium Priami regis remque ordine gentis<br>
expediam Phrygiae." Postquam quid Troia pararet<br>
cognouere uiri, fauces mucrone recluso<br>
detrudunt iuuenis. Post haec tentoria Rhesi<br>
intrant atque ipsum somno uinoque sepultum<br>
obtruncant spoliantque uirum fusosque per herbam<br>
exanimant socios. Tum tristi caede peracta<br>
praeda umeros onerant, multo et candore nitentes<br>
Thracas equos rapiunt, quos nec praecederet Eurus<br>
nec posset uolucri cursu superare sagitta.<br>
Inde iterum Argolicas primae sub tempore lucis<br>
ad classes redeunt, quos Nestoris accipit aetas<br>
ac recipit portis. Postquam sua castra tenebant,<br>
facta duci referunt: laudat Pelopeius heros,<br>
fessaque iucundae tradunt sua membra quieti.<br>
Lux exorta uiros in pristina bella remisit,<br>
instaurantque animos recreato milite pugnae<br>
Dardanidum Danaumque duces: uolat undique nubes<br>
telorum et ferro ferrum sonat, undique mixtis<br>
inter se strident mucronibus: instat utrimque<br>
densa acies mixtusque fluit cum sanguine sudor.<br>
Tandem feruenti Danaum rex concitus ira<br>
Antiphon ingenti prostratum uulnere fundit<br>
Pisandrumque simul fratremque ad bella ruentem<br>
Hippolochum; post hos gladio petit Iphidamanta.<br>
Hic frater dextram iaculo ferit; ille dolore<br>
acrior accepto fugientem Antenore natum<br>
persequitur traxitque ferox cum uulnere poenas.<br>
Hector tunc pugnae subit acri concitus ira<br>
Priamides et percussos agit undique Graios;<br>
nec Paris hostiles cessat prosternere turmas<br>
Eurypylique femur contento uulnerat arcu.<br>
Incumbunt Troes, fugiunt in castra Pelasgi<br>
uiribus exhaustis et uastis undique firmant<br>
obicibus muros. Tum saxo Martius Hector<br>
perfringit portas ferrataque robora laxat.<br>
Irrumpunt aditus Phryges atque in limine primo<br>
restantes sternunt Graios ualloque cateruas<br>
deturbant, alii scalas in moenia poscunt<br>
et iaciunt ignes: auget uictoria uires.<br>
De muris pugnant Danai turresque per altas.<br>
Saxa uolant, subeunt acta testudine Troes<br>
ascenduntque aditus et portis uiribus instant.<br>
Turbati fugiunt omnes iam castra Pelasgi<br>
et scandunt puppes. Vrget Troiana iuuentus<br>
telaque crebra iacit: resonat clamoribus aether.<br>
Neptunus uires Danais animumque ministrat:<br>
pugna ingens oritur, furit istinc hostis et illinc.<br>
Idomenei dextra cadit Asius; Hector atrocem<br>
Amphimachum obtruncat nec non occumbit in armis<br>
Anchisae gener Alcathous, quem fuderat ense<br>
magnanimus ductor Rhytieus. Tunc feruidus hasta<br>
Deiphobus ferit Ascalaphum mergitque sub undas.<br>
Hector ubique ferus uiolento pectore saeuit,<br>
quem saxo ingenti percussum maximus Aiax<br>
depulit et toto prostratum corpore fudit.<br>
Concurrit Troiana manus iuuenemque uomentem<br>
sanguineos fluctus Xanthi lauere fluentis.<br>
Inde iterum ad pugnam redeunt; fit maxima caedes<br>
amborum et manat tellus infecta cruore.<br>
Polydamas ualido Prothoenora percutit ictu,<br>
Archelochumque Antenoriden Telamonius Aiax,<br>
Boeotumque Acamas Promachum, quem sternit atrocis<br>
Penelei dextra; inde cadit Priameia pubes<br>
acrius insurgunt Troes ad Achaica bella<br>
&lt;&gt;<br>
pulsa metu uallumque et muros aggere saeptos<br>
transiliunt, alii fossas uoluuntur in ipsas.<br>
Aduolat interea Danaum metus impiger Hector:<br>
confugiunt iterum ad classes Agamemnonis alae<br>
atque inde aduersis propellunt uiribus hostem.<br>
Fit pugna ante rates, saeuit Mauortius Hector<br>
et poscit flammas totamque incendere classem<br>
apparat. Huic ualidis obsistit uiribus Aiax,<br>
stans prima in puppi, clipeoque incendia saeua<br>
sustinet et solus defendit mille carinas.<br>
Hinc iaciunt Danai robustae cuspidis hastas,<br>
illinc ardentes taedas Phryges undique iactant;<br>
per uastos sudor pugnantum defluit artus.<br>
Non ualet ulterius cladem spectare suorum<br>
Patroclus subitoque armis munitus Achillis<br>
prouolat et falsa conterret imagine Troas.<br>
Qui modo turbabant Danaos animoque fremebant,<br>
nunc trepidi fugiunt, fugientibus imminet ille<br>
perturbatque ferox acies uastumque per agmen<br>
sternit et ingenti Sarpedona uulnere fundit<br>
et nunc hos cursu nunc illos praeterit ardens<br>
proeliaque horrendi sub imagine uersat Achillis.<br>
Quem postquam socias miscentem caede cateruas<br>
turbantemque acies respexit feruidus Hector,<br>
tollit atrox animos uastisque immanis in armis<br>
occurrit contra magnoque hunc increpat ore:<br>
"Huc, age, huc conuerte gradum, fortissime Achilles:<br>
iam nosces ultrix quid Troica dextera possit<br>
et quantum bello ualeat fortissimus Hector.<br>
Nam licet ipse suis Mauors te protegat armis,<br>
inuito tamen haec perimet te dextera Marte."<br>
Ille silet spernitque minas animosaque dicta,<br>
ut quem mentitur uerus credatur Achilles.<br>
Tunc prior intorquet collectis uiribus hastam<br>
Dardanides, quam prolapsam celeri excipit ictu<br>
Patroclus redditque uices et, mutua dona,<br>
quod clipeo excussum uiridi tellure resedit.<br>
Tunc rigidos stringunt enses et comminus armis<br>
inter se miscent, donec Troianus Apollo<br>
mentitos uultus simulati pandit Achillis<br>
denudatque uirum, quem bello maximus Hector<br>
pugnantem falsis postquam deprendit in armis,<br>
irruit et iuuenem nudato pectore ferro<br>
traicit et uictor Vulcania detrahit arma.<br>
Vindicat exstincti corpus Telamonius Aiax<br>
oppositoque tegit clipeo. Priameia pubes<br>
laetitia exsultat, Danai sua uulnera maerent.<br>
Interea iuuenis tristi cum pube suorum<br>
Nestorides in castra ferunt miserabile corpus.<br>
Tunc ut Pelidae aures diuerberat horror,<br>
palluit infelix iuuenis, calor ossa reliquit;<br>
membra simul lacrimans materno innectit amictu,<br>
deflens Aeacides tristi de caede sodalis;<br>
unguibus ora secat comptosque in puluere crines<br>
deformat, scindit firmo de pectore uestes<br>
et super exstincti prostratus membra sodalis<br>
crudeles fundit questus atque oscula figit.<br>
Mox ubi depositi gemitus lacrimaeque quierunt:<br>
"Non impune mei laetabere caede sodalis,<br>
Hector" - ait - "magnoque meo, uiolente, dolori<br>
persolues poenas atque istis uictor in armis,<br>
in quibus exsultas, fuso moriere cruore."<br>
Post haec accensus furiis decurrit ad aequor<br>
fortiaque arma Thetin supplex rogat: illa relictis<br>
fluctibus auxilium Vulcani protinus orat.<br>
Excitat Aetnaeos calidis fornacibus ignes<br>
Mulciber et ualidis fuluum domat ictibus aurum.<br>
Mox effecta refert diuinis artibus arma.<br>
Euolat inde Thetis; quae postquam magnus Achilles<br>
induit, in clipeum uultus conuertit atroces.<br>
Illic Ignipotens mundi caelauerat arcem<br>
sideraque et liquidis redimitas undique nymphis<br>
Oceani terras et cinctum Nerea circum<br>
astrorumque uices dimensaque tempora noctis,<br>
quattuor et mundi partes, quantum Arctos ab Austro<br>
et quantum occasus roseo distaret ab ortu,<br>
Lucifer unde suis, unde Hesperus unus uterque<br>
exoreretur equis, et quantum in orbe mearet<br>
Luna caua et nitida lustraret lampade caelum;<br>
addideratque fretis sua numina: Nerea magnum<br>
Oceanumque senem nec eundem Protea semper,<br>
Tritonasque feros et amantem Dorida fluctus;<br>
fecerat et liquidas mira Nereidas arte.<br>
Terra gerit siluas horrendaque monstra ferarum<br>
fluminaque et montes cumque altis oppida muris,<br>
in quibus exercent leges annosaque iura<br>
certantes populi; sedet illic aequus utrisque<br>
iudex et litem discernit fronte serena.<br>
Parte alia castae resonant Paeana puellae<br>
dantque choros molles et tympana dextera pulsat;<br>
ille lyrae graciles extenso pollice chordas<br>
percurrit septemque modos modulatur auenis:<br>
carmina componunt mundi resonantia motum.<br>
Rura colunt alii, sulcant grauia arua iuuenci<br>
maturasque metit robustus messor aristas<br>
et gaudet pressis immundus uinitor uuis;<br>
tondent prata greges, pendent in rupe capellae.<br>
Haec inter mediis stabat Mars aureus armis,<br>
quem diua poesis reliquae* circaque sedebant<br>
anguineis maestae Clotho Lachesisque capillis.<br>
Talibus ornatus donis Thetideius heros<br>
in medias acies immani turbine fertur,<br>
cui uires praebet casta cum Pallade Iuno<br>
dantque animos iuueni. Vidit Cythereius heros<br>
occurritque uiro, sed non cum uiribus aequis<br>
Aeacidae nec compar erat, tamen ira coegit<br>
conferre inuictis iuuenem cum uiribus arma.<br>
Quem nisi seruasset magnarum rector aquarum,<br>
ut profugus laetis Troiam repararet in aruis<br>
Augustumque genus claris submitteret astris,<br>
non clarae gentis nobis mansisset origo.<br>
Inde agit Aeacides infesta cuspide Teucros<br>
ingentemque modum prosternit caede uirorum,<br>
sanguinis Hectorei sitiens. At Dardana pubes<br>
confugit ad Xanthi rapidos perterrita fluctus<br>
auxiliumque petit diuini fluminis; ille<br>
instat et in mediis pugnatur gurgitis undis.<br>
Ira dabat uires; stringuntur sanguine ripae<br>
sparsaque per totos uoluuntur corpora fluctus.<br>
At Venus et Phrygiae gentis tutator Apollo<br>
cogunt in Danaos Xanthi consurgere fluctus,<br>
ut fera terribili miscentem proelia dextra<br>
obruat Aeaciden; qui protinus undique totis<br>
exspatiatur aquis et uasto gurgite praeceps<br>
uoluitur atque uirum torrentibus impedit undis<br>
praetardatque gradus. Ille omni corpore saeuas<br>
contra pugnat aquas aduersaque flumina rumpit<br>
et modo disiectos umeris modo pectore uasto<br>
propellit fluctus. Quem longe prouida Iuno<br>
asseruit, rapidae quia cederet, ignibus, undae,<br>
sanctaque pugnarunt inter se numina diuum.<br>
Rursus agit Phrygias ingenti caede cateruas<br>
horridus Aeacides bellique ardore resumpto<br>
funereas acies horrendaque proelia miscet.<br>
Non illum uis ulla mouet, non saeua fatigant<br>
pectora bellando; uires successus adauget.<br>
Percussi dubitant trepida formidine Troes<br>
atque intra muros exhausta paene salute<br>
confugiunt portasque obiecto robore firmant.<br>
Vnus tota salus in quo Troiana manebat<br>
Hector adest, quem non durae timor undique mortis,<br>
non patriae tenuere preces, quin obuius iret<br>
et contra magnum contendere uellet Achillem.<br>
Quem procul ut uidit tectum caelestibus armis,<br>
ante oculos subito uisa est Tritonia Pallas<br>
pertimuit clausisque fugit sua moenia circum<br>
infelix portis, sequitur Nereius heros:<br>
in somnis ueluti, cum pectora terruit ira,<br>
hic cursu super insequitur, fugere ille uidetur,<br>
festinantque ambo, gressum labor ipse moratur,<br>
alternis poterant insistere coepta periclis,<br>
nec requies aderat, timor undique concitat iras.<br>
Spectant de muris miseri sua fata parentes<br>
pallentemque uident supremo tempore natum<br>
quem iam summa dies suprema luce premebat.<br>
Huic subito ante oculos similis Tritonia fratri<br>
occurrens iuuenem simulato decipit ore;<br>
nam cum Deiphobi tutum se credidit armis,<br>
transtulit ad Danaos iterum sua numina Pallas.<br>
Concurrunt iactis inter se comminus hastis<br>
inuicti iuuenes: hic uastis intonat armis,<br>
ille hostem ualidum nequiquam umbone repellit<br>
alternisque ferox mutat congressibus ictus.<br>
Sudor agit riuos, ensem terit horridus ensis<br>
collatusque haeret pede pes et dextera dextrae.<br>
Hastam iam manibus saeuus librabat Achilles<br>
inque uirum magnis emissam uiribus egit,<br>
quam praeterlapsam uitauit callidus Hector.<br>
Exclamant Danai. Contra Priameius heros<br>
uibratum iaculum Vulcania torquet in arma.<br>
Nec successus adest: nam duro inflectitur auro<br>
dissiluitque mucro. Gemuerunt agmina Troum.<br>
Concurrunt iterum collatis fortiter armis<br>
inque uicem duros euitant comminus enses.<br>
Nec sufferre ualet ultra sortemque supremam<br>
stantemque Aeaciden defectis uiribus Hector.<br>
Dumque retro cedit fraternaque rebus in artis<br>
respicit auxilia et nullam uidet esse salutem,<br>
sensit adesse dolos. Quid agat? quae numina supplex<br>
inuocet? et toto languescunt corpore uires<br>
auxiliumque negant; retinet uix dextera ferrum,<br>
nox oculos inimica tegit nec subuenit ullum<br>
defesso auxilium; pugnat moriturus et alto<br>
corde premit gemitus. Instat Nereius heros<br>
turbatumque premit procul undique; tunc iacit hastam<br>
et medias rigida transfixit cuspide fauces.<br>
Exsultant Danai, Troes sua uulnera deflent.<br>
Tunc sic amissis infelix uiribus Hector:<br>
"En concede meos miseris genitoribus artus,<br>
quos pater infelix multo mercabitur auro:<br>
dona feres uictor. Priami nunc filius orat,<br>
te Priamus, dux ille ducum, quem Graecia solum<br>
pertimuit: si, nec precibus nec munere uictus,<br>
nec lacrimis miseri nec clara gente moueris,<br>
afflicti miserere patris: moueat tua Peleus<br>
pectora pro Priamo, pro nostro corpore Pyrrhus."<br>
Talia Priamides. Quem contra durus Achilles:<br>
"Quid mea supplicibus temptas inflectere dictis<br>
pectora, quem possem direptum more ferarum,<br>
si sineret natura, meis absumere malis?<br>
Te uero tristesque ferae cunctaeque uolucres<br>
diripient, auidosque canes tua uiscera pascent.<br>
Haec ex te capient Patrocli gaudia manes,<br>
si sapiunt umbrae." Dum talia magnus Achilles<br>
ore truci iactat, uitam miserabilis Hector<br>
reddidit. Hunc animi nondum satiatus Achilles<br>
deligat ad currum pedibusque exsanguia membra<br>
ter circum muros uictor trahit; altius ipsos<br>
fert domini successus equos. Tum maximus heros<br>
detulit ad Danaos foedatum puluere corpus.<br>
Laetantur Danai, plangunt sua uulnera Troes<br>
et pariter captos deflent cum funere muros.<br>
Interea uictor defleti corpus amici<br>
funerat Aeacides pompasque ad funera ducit.<br>
Tum circa tumulum miseros rapit Hectoris artus<br>
et uapido cineri ludorum indicit honores.<br>
Tydides *tyrsin* cursu pedibusque ferocem<br>
Merionem superat; luctando uincitur Aiax<br>
cuius decepit uires Laertius astu;<br>
caestibus aduersis cunctos superauit Epeos<br>
et disco forti Polypoetes depulit omnes<br>
Merionesque arcu. Tandem certamine misso<br>
in sua castra redit turbis comitatus Achilles.<br>
Flent miseri amissum Phryges Hectora totaque maesto<br>
Troia sonat planctu; fundit miseranda querelas<br>
infelix Hecube saeuisque arat unguibus ora<br>
Andromacheque suas scindit de pectore uestes,<br>
heu tanto spoliata uiro. Ruit omnis in uno<br>
Hectore causa Phrygum, ruit hoc defensa senectus<br>
afflicti miseranda patris, quem nec sua coniunx<br>
turbaque natorum nec magni gloria regni<br>
oblitum tenuit uitae, quin iret inermis<br>
et solum inuicti castris se redderet hostis.<br>
Mirantur Danaum proceres, miratur et ipse<br>
Aeacides animum miseri senis; ille trementes<br>
affusus genibus tendens ad sidera palmas<br>
haec ait: "O Graiae gentis fortissime Achilles,<br>
o regnis inimice meis, te Dardana solum<br>
uicta tremit pubes, te sensit nostra senectus<br>
crudelem nimium. Nunc sis mitissimus oro<br>
et patris afflicti genibus miserere precantis<br>
donaque quae porto miseri pro corpore nati<br>
accipias; si nec precibus nec flecteris auro,<br>
in senis extremis tua dextera saeuiat annis:<br>
saltem saeua pater comitabor funera nati!<br>
Nec uitam mihi nec magnos *concedere* honores,<br>
sed funus crudele meum! Miserere parentis<br>
et pater esse meo mitis de corpore disce.<br>
Hectoris interitu uicisti Dardana regna,<br>
uicisti Priamum: sortis reminiscere uictor<br>
humanae uariosque ducum tu respice casus."<br>
His tandem precibus grandaeuum motus Achilles<br>
alleuat a terra corpusque exsangue parenti<br>
reddidit Hectoreum. Post haec sua dona reportat<br>
in patriam Priamus tristesque ex more suorum<br>
apparat exsequias extremaque funera ducit.<br>
Tum pyra construitur, qua bis sex corpora Graium<br>
quadrupedesque adduntur equi currusque tubaeque<br>
et clipei galeaeque cauae argutaque tela.<br>
Haec super ingenti gemitu componitur Hector:<br>
stant circum Iliades matres manibusque decoros<br>
abrumpunt crines laniataque pectora plangunt:<br>
illo namque rogo natorum funera cernunt.<br>
Tollitur et iuuenum magno cum murmure clamor<br>
flebilis: ardebat flamma namque Ilion illa.<br>
Inter quos gemitus laniato pectore coniunx<br>
prouolat Andromache mediosque immittere in ignes<br>
se cupit Astyanacta tenens, quam iussa suarum<br>
turba rapit. Contra tamen omnibus usque resistit,<br>
donec collapsae ceciderunt robora flammae<br>
inque leues abiit tantus dux ille fauillas.<br>
Sed iam siste gradum finemque impone labori,<br>
Calliope, uatisque tui moderare carinam,<br>
Remis quem cernis stringentem litora paucis,<br>
Iamque tenet portum metamque potentis Homeri.<br>
Pieridum comitata cohors, summitte rudentes<br>
Sanctaque uirgineos lauro redimita capillos<br>
Ipsa tuas depone lyras. Ades, inclita Pallas,<br>
Tuque faue cursu uatis iam, Phoebe, peracto.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>