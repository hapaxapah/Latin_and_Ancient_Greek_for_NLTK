<html>
	<head>
		<title>
			SENATUS CONSULTUM DE BACCHANALIBUS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SENATUS CONSULTUM DE BACCANALIBUS
</p>

<p class=border></P>

<p>
(1) [Q(uintus)] Marcius L(uci) f(ilius),
S(purius) Postumius L(uci) f(ilius) co(n)s(ules) senatum consoluerunt n(onis)
Octob(ribus), apud aedem (2) Duelonai. Sc(ribundo) arf(uerunt) M(arcus)
Claudi(us) M(arci) f(ilius), L(ucius) Valeri(us) P(ubli) f(ilius), Q(uintus)
Minuci(us) C(ai) f(ilius)
</p>

<p>
De Bacanalibus quei foideratei (3)
esent, ita exdeicendum censuere:
</p>

<p>
&laquo;Neiquis eorum [B]acanal habuise
velet. seiques (4) esent, quei sibei deicerent necesus ese Bacanal habere,
eeis utei ad pr(aitorem) urbanum (5) Romam venirent, deque eeis rebus,
ubei eorum v[e]r[b]a audita esent, utei senatus (6) noster decerneret,
dum ne minus senator[i]bus C adesent, [quom e]a res cosoleretur. (7) Bacas
vir nequis adiese velet ceivis Romanus neve nominus Latini neve socium
(8) quisquam, nisei pr(aitorem) urbanum adiesent, isque [d]e senatuos sententiad,
dum ne (9) minus senatoribus C adesent, quom ea res cosoleretur, iousisent.
</p>

<p>
Ce[n]suere.
</p>

<p>
(10)| sacerdos nequis uir eset.
Magister neque uir neque mulier quisquam eset. (11) neve pecuniam quisquam
eorum comoine[m h]abuise velet. Neve magistratum, (12) neve pro magistratu[d],
neque virum [neque mul]ierem qui[s]quam fecise velet. (13) Neve post hac
inter sed conioura[se nev]e comvovise neve conspondise (14) neve conpromesise
velet, neve quisquam fidem inter sed dedise velet. (15) Sacra in [o]quoltod
ne quisquam fecise velet. Neve in poplicod neve in (16) preivatod neve
exstrad urbem sacra quisquam fecise velet, nisei (17) pr(aitorem) urbanum
adieset, isque de senatuos sententiad, dum ne minus (18) senatoribus C
adesent, quom ea res cosoleretur, iousisent.
</p>

<p>
Censuere.
</p>

<p>
(19) Homines plous V oinvorsei virei
atque mulieres sacra ne quisquam (20) fecise velet, neve inter ibei virei
plous duobus, mulieribus plous tribus (21) arfuise velent, nisei de pr(aitoris)
urbani senatuosque sententiad, utei suprad (22) scriptum est.&raquo;
</p>

<p>
Haice utei in coventionid exdeicatis
ne minus trinum (23) noundinum, senatuosque sententiam utei scientes esetis,
eorum (24) sententia ita fuit: &laquo;Sei ques esent, quei arvorsum ead
fecisent, quam suprad (25) scriptum est, eeis rem caputalem faciendam censuere&raquo;.
atque utei (26) hoce in tabolam ahenam inceideretis, ita senatus aiquom
censuit, (27) uteique eam figier ioubeatis, ubei facilumed gnoscier potisit.
Atque (28) utei ea Bacanalia, sei qua sunt, exstrad quam sei quid ibei
sacri est, (29) ita utei suprad scriptum est, in diebus X, quibus vobeis
tabelai datai (30) erunt, faciatis utei dismota sient.
</p>

<p>
In agro Teurano.
</p>

<p class=smallborder></P>

<p>
(1) Q.
Marcius Luci filius, Spurius Postumius Luci filius consules senatum consuluerunt
Nonis Octobribus apud aedem (2) Bellonae. Scribendo adfuerunt M. Claudius
Marci filius, L. Valerius Publi filius, Q. Minucius Gai filius.
</p>

<p>
De Bacchanalibus, qui foederati
(3) essent, ita edicendum censuere:
</p>

<p>
&laquo;Ne quis eorum Bacchanal habuisse
vellet. Si qui (4) essent, qui sibi dicerent necesse esse Bacchanal habere,
ei ut ad praetorem urbanum (5) Romam venirent, deque eis rebus, ubi eorum
verba audita essent, ut senatus (6) noster decerneret, dum ne minus senatoribus
centum adessent, cum ea res consuleretur. (7) Bacchas vir ne quis
adisse vellet civis Romanus neve nominis Latini neve sociorum (8) quisquam,
nisi praetorem urbanum adissent, isque de senatus sententia, dum ne (9)
minus senatoribus centum adessent, cum ea res consuleretur, iussissent.
</p>

<p>
Censuere.
</p>

<p>
(10) Sacerdos ne quis vir esset.
magister neque vir neque mulier quisquam esset. (11) Neve pecuniam quisquam
eorum communem habuisse vellet. Neve magistratum (12) neve pro magistratu
neque virum neque mulierem quisquam fecisse vellet. (13) Neve posthac inter
se coniurasse neve convovisse neve conspondisse (14) neve compromisisse
vellet, neve quisquam fidem inter se dedisse vellet. (15) Sacra in occulto
ne quisquam fecisse vellet. Neve in publico neve in (16) privato neve extra
urbem sacra quisquam fecisse vellet, nisi (17) praetorem urbanum adisset
isque de senatus sententia, dum ne minus (18) senatoribus centum adessent,
cum ea res consuleretur, iussissent.
</p>

<p>
Censuere.
</p>

<p>
(19) Homines plus quinque universi,
viri atque mulieres, sacra ne quisquam (20) fecisse vellet, neve interibi
viri plus duobus, mulieribus plus tribus (21) adfuisse vellent, nisi de
praetoris urbani senatusque sententia, ut supra (22) scriptum est.&raquo;
</p>

<p>
Haec ut in contione edicatis ne
minus trinum (23) nundinum, senatusque sententiam ut scientes essetis,
eorum (24) sententia ita fuit: &laquo;Si qui essent, qui adversum ea fecissent,
quam supra (25) scriptum est, eis rem capitalem faciendam censuere&raquo;;
atque ut (26) hoc in tabulam aeneam incideretis, ita senatus aequum censuit,
(27) utque eam figi iubeatis, ubi facillime nosci possit. Atque (28) ut
ea Bacchanalia, si qua sunt, extra quam si quid ibi sacri est, (29) ita
ut supra scriptum est, in diebus decem, quibus vobis tabellae datae (30)
erunt, faciatis, ut dimota sint.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>