<html>
	<head>
		<title>
			Campion: Epigrams II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THOMAE CAMPIANI EPIGRAMMATUM LIBER SECUNDUS
</p>

<p class=border></P>
       
<p>
1. AD SERENISSIMUM CAROLUM PRINCIPEM
</p>

<p>
Non veterem tibi dono librum, clarissime princeps,<br>
&nbsp;&nbsp;&nbsp;&nbsp;tanquam donatum; si tamen ire iubes,<br>
splendorem fortasse novum trahet, et melior iam<br>
&nbsp;&nbsp;&nbsp;&nbsp;prodibit cum se noveret esse tuum.
</p>

<p>
 2. AD LECTOREM
</p>

<p>
Lusus si mollis, iocus aut levis, hic tibi, lector,<br>
&nbsp;&nbsp;&nbsp;&nbsp;occurrit, vitae prodita vere scias,<br>
dum regnat Cytheraea: ex illo musa quievit<br>
&nbsp;&nbsp;&nbsp;&nbsp;nostra diu, Cereris curaque maior erat:<br>
in medicos ubi me campos deduxit Apollo, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;aptare et docuit verba Britanna sonis:<br>
namque in honore mihi semper fuit unicus ille,<br>
&nbsp;&nbsp;&nbsp;&nbsp;cuius ego monitis obsequor usque lubens.<br>
quid facerem? quamvis alieno tempore Phoebus,<br>
&nbsp;&nbsp;&nbsp;&nbsp;en, vocat, et recitat pulveris ore scelus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
respondente cheli, metuenda dulce sonanti,<br>
&nbsp;&nbsp;&nbsp;&nbsp;quo sic perfudit mentem animumque meum,<br>
cogerer ut chartis, male sed memor, illa referre<br>
&nbsp;&nbsp;&nbsp;&nbsp;quae cecinit mira dexteritate deus.<br>
hinc rediit mihi musa vetus, sed grandior, et quae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
nunc aliqua didicit cum gravitate loqui;<br>
&nbsp;&nbsp;&nbsp;&nbsp;et nova non invita mihi, diversaque dictat,<br>
omnia quae, lector candide, reddo tibi.
</p>

<p>
 3.  AD LIBRUM
</p>

<p>
I nunc, quicquid habes ineptiarum<br>
damnatum tenebris diu, libelle,<br>
in lucem sine candidam venire<br>
excursoris ope eruditioris:<br>
exinde ut fueris satis polite &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
impressus, nec egens novi nitoris,<br>
Mychelburnum adeas utrumque nostrum,<br>
quos aetas, studiumque par, amorque,<br>
mi connexuit optume merentes:<br>
illis vindicibus nihil timebis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
celsas per maris aestuantis undas<br>
Rhenum visere, Sequanam, vel altum<br>
Tiberim, sive Tagi aureum fluentem.
</p>

<p>
 4. AD PACEM DE AUGUSTISSIMA REGINA ELIZABETHA
</p>

<p>
O pax beatis unicum decus terris,<br>
quam te lubens osculor, amabilis mater,<br>
rerumque custos, et benigna servatrix!<br>
quae sola te tuetur integram nobis,<br>
non illam amem, illam venerer omnibus dictis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
factisque? pro illa unquam mori reformidem?<br>
illam quis amens proditam exteris optet,<br>
domi suis quae pacem et exteris donat?
</p>

<p>
 5.  IN CALVUM
</p>

<p>
Risi, Calve, hodie satis superque,<br>
notorum quia quemque ut attigisti,<br>
currentem licet et negotiosum,<br>
sistebas, retinens, toga prehendens;<br>
tum demum rogitas equumne grandem &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
empturum sit, et optimum, et valentem;<br>
nec cessas odiosus abnuentem<br>
unumquemque trecenties rogare.<br>
quin me iam decies eras de eodem<br>
aggressus; memini, fuit molestum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
si quisquam interea tuum caballum<br>
posset ridicule satis tabella<br>
pro re pingere, squallidum, vietum,<br>
morbosos timide pedes levantem,<br>
pictor vendiderit prius tabellam &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
quam tu vendideris tuum caballum.
</p>

<p>
 6. AD CLONIUM
</p>

<p>
Fitne id quod petimus? mihi si persuaseris, inquis:<br>
&nbsp;&nbsp;&nbsp;&nbsp;siccine nos semper ludis, inepte Cloni?<br>
unum nunc utinam tibi persuadere liceret:<br>
&nbsp;&nbsp;&nbsp;&nbsp;ut cito suspendas te, miser, illud erit.
</p>

<p>
 7. IN CRISPUM
</p>

<p>
Crispus amat socios, ut avara Lycoris amantes;<br>
&nbsp;&nbsp;&nbsp;&nbsp;ut libros Casinus bibliopola suos;<br>
civis ut emptores Vincentius; utque clientes<br>
&nbsp;&nbsp;&nbsp;&nbsp;Caccula causidicus; sacra sacrator Helix;<br>
non laudem, non quod verum mereantur amorem, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;sed prodesse magis quod sua cuique solent.
</p>

<p>
 8.  IN CALVUM
</p>

<p>
In circo modo, Calve, te prementem<br>
ut vidi nitidae latus puellae,<br>
sermonique avide viam astruentem;<br>
mox divam Venerem, Leporem, Amoremque<br>
orabam tibi, ne inficetus illam &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
de grandi quid equo tuo rogares.
</p>

<p>
 9. IN OBITUM GUALTERI DEVOREUX FRATRIS CLARISSIMI COMITIS ESSEXIAE
</p>

<p>
Pilas volare qui iubebat impius<br>
forata primus igne ferra suscitans,<br>
ei manus cruenta, cor ferum fuit.<br>
fenestra quanta mobili hinc deae patet<br>
ferire possit ut malos, bonos simul. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
quid alta fortitudo mentis efferae,<br>
torive corporis valent? ruunt globi,<br>
praeitque caecitas, et atra nubila,<br>
sonique terror aethera et solum quatit.<br>
maligna fata, Devoreux, et unice, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
et alme frater incliti ducis, sacro<br>
tibi igne perdidere saucium caput,<br>
equo labansque funebri, heu, acerbum onus<br>
tuis, revectus arduum ad iugum redis;<br>
rotaque subgemente curribus iaces &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
molesta pompa fratri, et omnibus bonis.<br>
peribit ergo Rhona, pulsa corruet<br>
fero canente classicum tuba sono,<br>
et ulta stabis inter umbra caelites.
</p>

<p>
 10. AD MELLEAM
</p>

<p>
O nimis semper mea vere amata<br>
Mellea, o nostri pia cura cordis,<br>
quanta de te perpetuo subit mi<br>
&nbsp;&nbsp;&nbsp;&nbsp;causa timoris!
</p>

<p>
eminus quanquam iaculetur altus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
aureos in te radios Apollo,<br>
torquor ne fictus amans in illis<br>
&nbsp;&nbsp;&nbsp;&nbsp;forte lateret.
</p>

<p>
et procul caelo pluvias cadentes<br>
in sinus pulchros agitante vento, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
horreo, insanum placidus tonantem<br>
&nbsp;&nbsp;&nbsp;&nbsp;ne vehat imber.
</p>

<p>
somnians, et res vigilans ad omnes,<br>
excitor; noctuque pavens dieque;<br>
saepe si vestra potuit quis esse &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;quaero sub umbra.
</p>

<p>
 11. DE OBITU PHILIPPI SIDNAEI EQUITIS AURATI GENEROSISSIMI
</p>

<p>
Matris pennigerum alites Amorum,<br>
quid suaves violas per et venustas<br>
nequicquam petitis rosas Philippum,<br>
dumis usque Philip, Philip, sonantes?<br>
confossum modo nam recepit Orcus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
omnes dum superare bellicosa<br>
fama audet iuvenis; renunciate<br>
funestum Veneri exitum Philippi,<br>
vatem defleat ut suorum Amorum.
</p>

<p>
 12. IN MELLEAM
</p>

<p>
Mellea mi si abeam promittit basia septem;<br>
&nbsp;&nbsp;&nbsp;&nbsp;basia dat septem, nec minus inde moror:<br>
euge, licet vafras fugit haec fraus una puellas,<br>
&nbsp;&nbsp;&nbsp;&nbsp;basia maiores ingerere usque moras.
</p>

<p>
 13.  IN CULTELLUM
</p>

<p>
Cultelle, Veneri te quis iratus faber<br>
tam triste dira contudit ferrum manu?<br>
labella bellae caesa funesto scatent<br>
per te cruore: ah nectaris quantum perit!<br>
heu, heu, puellae personat planctu domus; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
furit, dolori tantus accessit timor;<br>
nec acquiescit uspiam; impotens loqui,<br>
et basiare iam, quod est miserrimum:<br>
at tu sceleste frustulatim diffulens<br>
poenas Amori, sed nimis seras, dabis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
 14. AD CASPIAM
</p>

<p>
Virgo compressa est, invitaque, Mellea iurat;<br>
&nbsp;&nbsp;&nbsp;&nbsp;furem cur nollet prodere voce, rogo.<br>
se mala respondit clamare cupisse, prehendi<br>
&nbsp;&nbsp;&nbsp;&nbsp;solam cum solo sed metuisse viro.<br>
o pudor insignis facilisque modestia, qualem &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;optarem soli, Caspia dura, tibi!
</p>

<p>
 15.  AD EANDEM
</p>

<p>
Phoenicem simulas, Caspia, Persicam,<br>
quae nunquam sociis ardet amoribus,<br>
flamma sed moriens nascitur e sua.<br>
exors tu pariter, solaque amantium<br>
congressus fugis, et contiguas faces; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
verum insana diem ne reparabilis<br>
expectes volucris, fataque vivida;<br>
formae flamma etenim nulla tuae parem<br>
quibit reddere, non si Venus aurea<br>
aut pulchrum in cinerem se Charites dabunt.
</p>

<p>
 16. AD LABIENUM
</p>

<p>
Quae celare cupit non peccat foemina, dicis,<br>
&nbsp;&nbsp;&nbsp;&nbsp;quae celat, peccat; sed, Labiene, minus.
</p>

<p>
 17. IN CARINUM
</p>

<p>
Cogito saepe, Carine, sed infoeliciter, unde<br>
&nbsp;&nbsp;&nbsp;&nbsp;signarit vultus tanta rubedo tuos:<br>
nam sumptus ne sis vinosus terret, avaro<br>
&nbsp;&nbsp;&nbsp;&nbsp;conditur gelida nec nisi coena fame.<br>
porrho incoenatus nonnumqum, sordide, dormis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;aridulusque siti somnia vana vides.<br>
esurientis at ora magis pallore notantur,<br>
&nbsp;&nbsp;&nbsp;&nbsp;et macilenta creat livida signa fames.<br>
quaero igitur tanti quae sit tibi causa ruboris;<br>
&nbsp;&nbsp;&nbsp;&nbsp;forsitan hanc speciem pictus ab arte petis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
sed reliqua ut pingas quare vis pingere nasum<br>
&nbsp;&nbsp;&nbsp;&nbsp;non video; totusque haereo et excrucior.
</p>

<p>
 18. IN MELLEAM
</p>

<p>
Anxia dum natura nimis tibi, Mellea, formam<br>
&nbsp;&nbsp;&nbsp;&nbsp;finxit, fidem oblita est dare.
</p>

<p>
 19.  AD CALVUM
</p>

<p>
Italico vultu donas mihi, Calve, machaeram;<br>
&nbsp;&nbsp;&nbsp;&nbsp;more Britannorum protinus accipio.<br>
id mi succenses; nunc ergo remittere conor;<br>
&nbsp;&nbsp;&nbsp;&nbsp;quo more id faciam non tamen invenio.
</p>

<p>
 20. AD NAEVOLAM
</p>

<p>
Desine, nam scelus est, neu perdere, Naevola, tentes<br>
&nbsp;&nbsp;&nbsp;&nbsp;quod mihi suspirat Mellea basiolum.<br>
qui ferro necat, aut rigido cor transigit ense,<br>
&nbsp;&nbsp;&nbsp;&nbsp;terrenam molem dividit ille animae.<br>
dulcia sed temere qui basia solvit amantum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;caelitus unitas dividit ille animas.
</p>

<p>
 21.  AD CALVUM
</p>

<p>
Foemina cum pallet ne dicas pallada quod sit,<br>
&nbsp;&nbsp;&nbsp;&nbsp;si, Calve, ingenui munus obire velis:<br>
languentem reficit mulier laudata colorem,<br>
&nbsp;&nbsp;&nbsp;&nbsp;totum quem formae credita culpa premit.
</p>

<p>
 22.  IN LYCUM
</p>

<p>
Cum, Lyce, vovisti serum tibi funus, opinor<br>
&nbsp;&nbsp;&nbsp;&nbsp;te latuit lapidem rene latere tuo.
</p>

<p>
 23.  AD LUCIUM
</p>

<p>
Crassis invideo tenuis nimis ipse; videntur<br>
&nbsp;&nbsp;&nbsp;&nbsp;satque mihi foelix qui sat obesus erit.<br>
nam vacat assidue mens illi, corpore gaudet,<br>
&nbsp;&nbsp;&nbsp;&nbsp;et risu curas tristitiamque fugat.<br>
praecipuum venit haec etiam inter commoda, Luci,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;quod moriens minimo saepe labore perit.
</p>

<p>
 24. AD MARINUM
</p>

<p>
Parvi tu facis optumos poetas;<br>
laudas historicos, amasque laxum<br>
sermonem, pedibus gravis Marine;<br>
sparsas nec sale fabulas moraris.<br>
cur mirabilis omnibus, Marine, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
scriptor fit Plato? quippe fabulosus.
</p>

<p>
 25.  IN MAURUM
</p>

<p>
Tres elegos Muarus totidemque epigrammata scripsit,<br>
&nbsp;&nbsp;&nbsp;&nbsp;supplicat et musis esse poeta novem.
</p>

<p>
 26.  IN COTTAM
</p>

<p>
Cotta per aestates ut in hortes dormiat urgent<br>
&nbsp;&nbsp;&nbsp;&nbsp;uxor obesa, Canis, torrida Zona, torus.
</p>

<p>
 27. DE CATULLO ET MARTIALE
</p>

<p>
Cantabat Veneres meras Catullus;<br>
quasvis sed quasi silva Martialis<br>
miscet materias suis libellis,<br>
laudes, stigmata, gratulationes,<br>
contemptus, ioca, seria, ima, summa; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
multis magnus hic est, bene ille cultis.
</p>

<p>
 28.  AD MEROEN
</p>

<p>
Scortarum optes, Meroe nasuta, maritum;<br>
&nbsp;&nbsp;&nbsp;&nbsp;diminui nasum sic puto posse tuum.
</p>

<p>
 29.  AD LUPUM
</p>

<p>
Adversus fortem poterit vis nulla valere,<br>
&nbsp;&nbsp;&nbsp;&nbsp;et fateor; sed quis tum, Lupe, fortis erit?
</p>

<p>
 30.  AD HAEMUM
</p>

<p>
Notorum mandas morientum nomine libro,<br>
&nbsp;&nbsp;&nbsp;&nbsp;atrum quem merito funereumque vocas:<br>
sin cupis, Haeme, pius laetusque notarius esse,<br>
&nbsp;&nbsp;&nbsp;&nbsp;inscribas vivos; sic liber albus erit.
</p>

<p>
 31.  AD OTTUELLUM
</p>

<p>
Promissis quoties videt capillis<br>
blanditur mihi tonsor Ottuellus,<br>
cum vix curticomo feret salutem.<br>
an tonsoribus, ut suis puellis,<br>
chari sunt et amabiles comati, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
his formae studio, lucelli utrisque?
</p>

<p>
31A.  IN LARGUM
</p>

<p>
Scripsit historiam bene Largus, nam scit apud se<br>
&nbsp;&nbsp;&nbsp;&nbsp;quid per sex annos ederit aut biberit
</p>

<p>
 32.     AD PHILOCHERMUM
</p>

<p>
Quae potuit rivos retinere et saxa movere<br>
&nbsp;&nbsp;&nbsp;&nbsp;musica, te nulla parte, vel arte, movet;<br>
quod facit ergo cave, Philocherme, tarantula vulnus,<br>
&nbsp;&nbsp;&nbsp;&nbsp;ictus enim, ni fit musica grata, peris.
</p>

<p>
 33.  AD IANUM
</p>

<p>
Cur tibi displiceat tua, Iane, quod uxor ametur?<br>
&nbsp;&nbsp;&nbsp;&nbsp;an tibi quam nemo possit amare placet?
</p>

<p>
 34. AD LAURENTIUM MYCHELBURNUM
</p>

<p>
Quis votis tibi, somne, supplicabit<br>
tam surdo atque hebeti deo, clientem<br>
qui sex continuas iacere noctes<br>
molli me vigilem toro sinebas,<br>
disperdique vaga cor inquietum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
fessa et lumina cogitatione?<br>
sed postquam salibus cubilibusque,<br>
Laurenti, excipior tuis, solutos<br>
cepit grata simul quies ocellos.<br>
quod sane ob meritum puella si quae, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Laurenti, vigiles queritur horas<br>
dum pulchra speculo intuetur ora,<br>
mittam ad te, lepidum deum soporis.
</p>

<p>
 35.     AD IUSTINIANUM
</p>

<p>
Tu tuanquam violas, laurum, et thyma dicis olere<br>
&nbsp;&nbsp;&nbsp;&nbsp;os consibrinae, Iustiniane, tuae,<br>
ac veluti minio buccas, et labra notari:<br>
&nbsp;&nbsp;&nbsp;&nbsp;ipso quin minio picta labella rubent,<br>
atque genae; floresque remansos spiritus halat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
ex vero omnia habet; sed nihil ex proprio.
</p>

<p>
 36.  IN COTTAM
</p>

<p>
Non ego ne dicas vereor si quid tibi dico;<br>
&nbsp;&nbsp;&nbsp;&nbsp;sed ne non dicas, Cotta, sed adiicias.
</p>

<p>
 37. AD CASPIAM
</p>

<p>
Asperas tristis minitetur iras,<br>
spemve promittat facies serenam,<br>
semper horresco, quonian satis te,<br>
&nbsp;&nbsp;&nbsp;&nbsp;Caspia, novi.
</p>

<p>
cum furis pulso retrahis capillos, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
evocas morsu rigido cruorem,<br>
quicquid occurit, nimis a perite<br>
&nbsp;&nbsp;&nbsp;&nbsp;dextera torquet
</p>

<p>
fulmen hoc te terribilem, cruentam<br>
sed manus reddit furibunda, et hinc te &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
sive ridentem metuo, benigne<br>
&nbsp;&nbsp;&nbsp;&nbsp;sive loquentem.
</p>

<p>
forte sopitum haud aliter leonem<br>
conspicit silvis tremulus viator,<br>
et pedem flectens cavet excitari &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;ne fera possit.
</p>

<p>
37A.  AD FRANCISCUM MANBAEUM
</p>

<p>
Dum vagus ignotas veheris, Manbaee, per oras<br>
&nbsp;&nbsp;&nbsp;&nbsp;noctes atque dies vela notosque queror.<br>
quam vellem misero qui te mihi surpuit illi,<br>
&nbsp;&nbsp;&nbsp;&nbsp;si liceat, vento diripuisse caput.<br>
effosisque oculis iugulum incidisse prophano, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;ne cui tale dehinc spiret ab ore malum.
</p>

<p>
 38.  IN GALBAM
</p>

<p>
Natum Galba suum, domesticumque,<br>
extremus quasi Persa sit, vel Indus<br>
tractat, quod nothus est; nec alloquendum<br>
censet, more nisi et stilo insolenti,<br>
et nudo capite, hospes ut videri &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
omnino novus exterusque possit;<br>
annon Galba satis superque ineptit?
</p>

<p>
 39.  IN NERVAM
</p>

<p>
Abstrahis a domini coena te, Nerva, sacrati,<br>
nec tamen ut caecus numinis hostis abes;<br>
nec tibi quod panis vel vinum displicet: immo<br>
invitamenti vim levioris habent.<br>
causa duplex prohibet; quia ventri nil emis una;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
altera quod nimis haec sit sibi coena brevis.
</p>

<p>
 40.  AD NOBILISSIMUM VIRUM GULIEMUM PERCIUM
</p>

<p>
Gulielme gente Perciorum ab inclita,<br>
senilis ecce proiicit nives hiems,<br>
tegitque summa montium cacumina:<br>
et aestuosus urget hinc Notus, gelu<br>
coactus inde Thracius, rapit diem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
palustris umbra, noxque nubibus madet.<br>
tibi perennis ergo splendeat focus,<br>
trucemque plectra pulsa mulceant Iovem:<br>
refusus intumescat Euhius sciphis,<br>
novumque ver amoenus inferat iocus; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
novas minister ingerat faces, ruit<br>
Glocestriensium in te amica vis, simul<br>
furorem ut hauriant levem, facetiis<br>
simulque molle lusitent per otium.
</p>

<p>
40A. DE THOMA GRIMSTONO ET IOHANNE GORINGO
</p>

<p>
Miror apud Gallos quid fortis pectore et armis<br>
&nbsp;&nbsp;&nbsp;&nbsp;noster Grimstonus quidve Goringus agat.<br>
nulli unquam bello melius potuere mereri,<br>
&nbsp;&nbsp;&nbsp;&nbsp;nusquam virtuti terra maligna magis.
</p>

<p>
40B.  AD EDMUNDUM SPENCERUM
</p>

<p>
Sive canis silvas, Spencere, vel horrida belli<br>
&nbsp;&nbsp;&nbsp;&nbsp;fulmina, dispeream ni te amam, et intime amem.
</p>

<p>
 41.  AD BASSUM
</p>

<p>
Indiget innumeris vir magnus; maior at illo est<br>
&nbsp;&nbsp;&nbsp;&nbsp;omnibus his quisque, Basse, carere potest.
</p>

<p>
 42.  IN HYRACMUM ET SABINUM
</p>

<p>
Hercamum graviter Sabinus odit,<br>
Hyrcamusque male invicem Sabinuum;<br>
Hyrcami cilia atque caecitatem<br>
rides, ille tuam, Sabine, barbam<br>
hirsutam, indomitam, et quasi cacatam. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
alternis odiis peritis ambo,<br>
incondite itidem superbientes<br>
ambo, tum tetrici, atque curiosi,<br>
exortes comitum, tenebrici ambo;<br>
vos sic unanimes fere iidem et ambo, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
quare tam male convenitis ambo?
</p>

<p>
 43.  IN RUFUM
</p>

<p>
Nupsit anus, sed amans dentes non Isba malignos<br>
&nbsp;&nbsp;&nbsp;&nbsp;sustinet ut possit, Rufe, nocere tibi.<br>
nam quem tritum habuit foelix modo despuit unum,<br>
&nbsp;&nbsp;&nbsp;&nbsp;iamque suus passer, iamque columba tua est.<br>
et tenero faciet lepidissima murmura rostro, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;basia per morsus nec metuenda dabit.<br>
foemineo placeant mala immatura palato,<br>
&nbsp;&nbsp;&nbsp;&nbsp;sed rugosa viros canaque poma iuvent.<br>
Rufe, novo fas sit tantum vovisse marito,<br>
&nbsp;&nbsp;&nbsp;&nbsp;ne reparet dentes vivida nupta suos. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
43A. IN CASPIAM
</p>

<p>
Sin unquam quae me odit sempere male Caspia amaret,<br>
&nbsp;&nbsp;&nbsp;&nbsp;o quam firma ipso contra in amore foret!
</p>

<p>
 44.  AD ACCAM
</p>

<p>
Partem das animae, sed quae tibi tota fruenda est;<br>
&nbsp;&nbsp;&nbsp;&nbsp;tu, mihi da partem qua licet, Acca, frui.
</p>

<p>
 45. IN CARINUM
</p>

<p>
Pulvilli totidem colore, vultu,<br>
textura, imparilique sectione<br>
distincti, in tenebras tuas, Carine,<br>
mirabar quibus artibus venirent.<br>
perspexi modo; scilicet tabernas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
omnes despolias, trahens ab illis<br>
ornamenta tuum in cubiculillum:<br>
quae postquam subigis tuis rapinis<br>
ignotos penitus lares subire,<br>
more istinc faciunt, nec est stupendum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
pulvilli siquidem tui, Carine,<br>
iam spectent varie se, et insolenter.
</p>

<p>
45A. IN RUSTICUM
</p>

<p>
Glandem in fatidicam mutatum stultus amator<br>
&nbsp;&nbsp;&nbsp;&nbsp;rivali insultans a Iove finxit avum;<br>
at rivalis ait, “nequid mirere puella,<br>
&nbsp;&nbsp;&nbsp;&nbsp;de quercu ob facinus nempe pependit avus.”
</p>

<p>
45B. IN BERINUM
</p>

<p>
Tres baccas ederae vorat Berinus,<br>
de repente fit inclutus poeta.
</p>

<p>
45C. IRAE
</p>

<p>
"Scelesta, quid me? mitte, iam certum est, vale,<br>
longe remotas persequar terrae plagas,<br>
tuis, vel umbras Tartari, insidiis procul.<br>
nec me retentare oris albicans rubor,<br>
nec exeuntum lucidum hinc et hinc iubar &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
revocare poterit. improba aeternum vale."<br>
ut dubia certas sensit irarum minas,<br>
perculsa termulo cecidit ad pedes metu;<br>
"quid”" misera dixit "sum merita dignum nece?<br>
amans quod in te tam tetrum admisi nephas, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
ut me relinquas perditam, ut pro me tuos?<br>
ah siste, saevis imperes iris modum,<br>
nec te immerentem perde. quid paras vide:<br>
a me iam ut abeas poscis exilium tibi.<br>
mane per has lachrymas, ocelle mi, precor, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
respice tandem, amans ne amantem deseras."<br>
sub haec furenti mi redardescit dolor,<br>
pluraque parantem dicere his resequor prius:<br>
"periura nullos aethere horrescis deos,<br>
nec vindicantis scelera Adrasteae faces? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
impura non tu maria, terras, sydera<br>
adhibita falso polluis, spreta fide?<br>
ah dulce nostros foedus ignes alligans<br>
per te caducum cecidit, et tamen rogas<br>
cur triste pectus opprimat silentium? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
devota labra, mique sacratum femur<br>
eiectus aequore naufragus miles premit.<br>
disrumpor, eheu primulo vidi die<br>
his exeuntem foribus ipsum militem,<br>
his ipse ocellis militem, et tamen rogas &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
cur triste pectus opprimat silentium?<br>
vale scelesta, vafra, foedifraga vale,<br>
nec me retentes, nec per hanc guttam obsecres<br>
summis natantem palpebris, corde inscio.<br>
obfirmor, intuere, postremum vides, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
nunc abeo, iam nunc ultimum dico vale."<br>
iam taceo, pectus opprimit silentium.<br>
continuo volucres excipit pedes furor,<br>
effugio solus deviis errans locis<br>
illam perosus, me, meos, diris agens; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
"quicquid morae spem dederat in fugam date."<br>
iras inanes risit aethereus puer,<br>
frustraque pectus aestuans emolliit:<br>
respicio, lenis imber irrorat genas,<br>
quid hoc? amores dissidens odium parit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
sedantque mihi porro fluctivomum mare.<br>
amo, peruro, redeo, miseram sordibus<br>
et lachrymis oppletam et umbris conspicor,<br>
supremus animum vix retardavit pudor<br>
quin impotentiae suae indicium daret. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
tandem facetam texui somnis moram,<br>
horrenda referens visa, caedes, vulnera,<br>
vultus relictae luridos, tabo illitos,<br>
aut insequentem summa per iuga montium.<br>
haec comminisci verus edocuit amor. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
assensit illa, et sensit artem subdola,<br>
sed tacita simulat uda nectens oscula;<br>
o suave amoris dissidium! ita turtures<br>
pugnando iungunt rostra dulci murmure.
</p>

<p>
 46.     DE MORTE CANIS
</p>

<p>
desinite, o pueri, ientacula vestra timere,<br>
&nbsp;&nbsp;&nbsp;&nbsp;non eritis nostrae postea proeda cani:<br>
quod lacera scit plebs errans per compita veste,<br>
&nbsp;&nbsp;&nbsp;&nbsp;cur manet ex huius parta quiete quies.
</p>

<p>
 47.    IN CREDULOS CIVES
</p>

<p>
Bis sex Londinum vita concedit in una,<br>
&nbsp;&nbsp;&nbsp;&nbsp;bis sex iuratos urbs speciosa vocat.<br>
dispeaream praeter speciem vocemque virorum<br>
&nbsp;&nbsp;&nbsp;&nbsp;bis sex istorum millia si quid habent.<br>
nam sensus, animosque suos in iudice ponunt; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;ex se non norunt ore favere reis:<br>
servatum quis enim, cui iudex defuit, unum<br>
&nbsp;&nbsp;&nbsp;&nbsp;secula per bis sex videt in urbe reum?
</p>

<p>
 48. AD MELLEAM
</p>

<p>
Scelesta, quid me? mitte, iam certum est, vale:<br>
longe repostas persequar terrae plagas,<br>
tuis vel umbras Tartari fucis procul.<br>
nec me retentare oris albicans rubor,<br>
nec exeuntem lucidum hinc et hinc iubar &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
lenire speret: Circe, in aeternum vale.<br>
rides, inepta? siccine iratti stupes<br>
minas amantis? sic genas guttis lavas?<br>
magisne rides? tam meus suavis tibi est<br>
discessus? at nunc non eo, ut fleas magis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
 49. IN TURBONEM
</p>

<p>
Turbo, deos manes celsi tu pondere gressus<br>
&nbsp;&nbsp;&nbsp;&nbsp;tota in se terres ne sua tecta ruant.
</p>

<p>
 50. IN CASPIAM
</p>

<p>
"Si quid amas," inquis, mea Caspia, "desine amare;<br>
&nbsp;&nbsp;&nbsp;&nbsp;flammas ne caleant sic prohibere potes. "<br>
ecquando coelum frondescit? terra movebit<br>
&nbsp;&nbsp;&nbsp;&nbsp;astra? vel auditis non tremet agna lupis?<br>
omnia naturae iam se contraria vertant; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;aspera sic tandem Caspia mitis erit.
</p>

<p>
 51.  IN LYCUM
</p>

<p>
Quod pulcher puer est, potes videre;<br>
quod te blandus amat, potes videre;<br>
quod tecum bibit, et potes videre;<br>
sed quae Lesbius impudenter audet<br>
a tergo, Lyce, non potes videre. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
 52. AD AFRAM
</p>

<p>
Purgandae praefectum urbis notat, Afra, lutosa<br>
&nbsp;&nbsp;&nbsp;&nbsp;frons tua neglecti muneris esse reum.
</p>

<p>
 53. AD CASPIAM
</p>

<p>
Ne tu me crudelis ames, nec basia labris<br>
&nbsp;&nbsp;&nbsp;&nbsp;imprime, nec collo brachia necte meo.<br>
supplex orabam satis haec, satis ipsa negabas,<br>
&nbsp;&nbsp;&nbsp;&nbsp;quae nunc te patiar vix cupiente dari.<br>
eia age iam vici, nam tu si foemina vere es, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;haec dabis invito terque quaterque mihi.
</p>

<p>
 54.  AD AMOREM
</p>

<p>
Cogis ut insipidus sapiat, damnose Cupido,<br>
&nbsp;&nbsp;&nbsp;&nbsp;mollis at insipidos qui sapuere facis.<br>
qui sapit ex damno misere sapit; o ego semper<br>
&nbsp;&nbsp;&nbsp;&nbsp;desipuisse velim, sis modo mollis, Amor.
</p>

<p>
 55.  AD PAULAM
</p>

<p>
Grates, Paula, tuis ago libenter<br>
magnis pro meritis, anus iocosa;<br>
languenti mihi quae diem diemque<br>
assidens, strepitu et levi cachinno<br>
sustentare animum obrutum solebas. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
nec certe ingenium moror retusum,<br>
absurdumque satis; valere apud me<br>
debet plus animi tui voluntas;<br>
hausta non pharetra facetiarum,<br>
ridendam quoque te dabas amico. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
 56. AD CASPIAM
</p>

<p>
Cur istoc duro lachrimae de marmore manent<br>
&nbsp;&nbsp;&nbsp;&nbsp;quaeris, naturae, Caspia, sacra docens.<br>
docta sed in causas nimium descendis inanes,<br>
&nbsp;&nbsp;&nbsp;&nbsp;nam lacrimas haec flent saxa miserta meas.
</p>

<p>
 57. IN BERINUM
</p>

<p>
Demonstres rogo mi tuos amores,<br>
non ut surripiam tibi, Berine,<br>
sed tanta ut scabie abstinere possim.
</p>

<p>
 58. IN ERRICUM
</p>

<p>
Tene Lycus faecem dicit? tene, Errice, faecem.<br>
&nbsp;&nbsp;&nbsp;&nbsp;ah nimis indigne dicit, et improprie,<br>
faex a materia siquidem meliore creatur,<br>
&nbsp;&nbsp;&nbsp;&nbsp;at tua stirps tecum sordida tota fuit.
</p>

<p>
 59. IN AEMILIAM
</p>

<p>
Cum sibi multa dari cupiat, multisque placere,<br>
&nbsp;&nbsp;&nbsp;&nbsp;quo probior tanto est nequior Aemilia.<br>
namque operam accepto Thais pro munere reddit;<br>
&nbsp;&nbsp;&nbsp;&nbsp;illa nihil, sed lucrum ex probitate facit.<br>
ora, manus, oculosque gerat matrona pudicos; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;unius haud partis sola pudicitia est.<br>
omnibus arridere, omnesque inducere amantes,<br>
&nbsp;&nbsp;&nbsp;&nbsp;quanquam intacta potest, nulla pudica potes.
</p>

<p>
 60.  IN LYCIUM ET CLYTHAM
</p>

<p>
Somno compositam iacere Clytham<br>
advertens Lycius puer puellam,<br>
hanc furtim petit, et genas prehendens<br>
molli basiolum dedit labello.<br>
immotam ut videt, altera imprimebat &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
sensim suavia, moxque duriora;<br>
istaec contincuit, velut sepulta.<br>
subrisit puer, ultimumque tentat<br>
solamen, nec adhuc movetur illa<br>
sed cunctos patitur dolos dolosa. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
quis tandem stupor hic? cui nec anser<br>
olim, par nec erat vigil Sibilla;<br>
nunc correpta eadem novo veterno,<br>
ad notos redit indies sopores.
</p>

<p>
 61.  IN EOSDEM
</p>

<p>
Assidue ridet Lycius Clytha ut sua dormit;<br>
&nbsp;&nbsp;&nbsp;&nbsp;ridet et in somnis sed sua Clytha magis.
</p>

<p>
 62  IN OVELLUM
</p>

<p>
Dedecori cur sit multum quod debet Ovellus?<br>
&nbsp;&nbsp;&nbsp;&nbsp;nam fidei quis non esse fatetur opus?
</p>

<p>
 63. AD MELLEAM
</p>

<p>
Insidias metuo quoties me, Mellea, pulchrum<br>
&nbsp;&nbsp;&nbsp;&nbsp;dicis, sic capitur non bene cautus amans;<br>
formosusque sibi visus se credit amari,<br>
&nbsp;&nbsp;&nbsp;&nbsp;nequicquam; specie luditur ipse sua.
</p>

<p>
63A. AD EDOARDUM MYCHELBORNUM
</p>

<p>
Cum tibi tam cordi est, age, perdito arundine pisces,<br>
&nbsp;&nbsp;&nbsp;&nbsp;fleverit hoc quamvis Pythagorea anima.<br>
fleveris ipse licet cum febri citaveris alga,<br>
&nbsp;&nbsp;&nbsp;&nbsp;aut penitus lapso cum pede tundis aquas.<br>
vis vera? hoc studio, ne sit iuciundius, at te &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;tempora in hoc nolim tam bona conterere.<br>
quanto elegis melius teneros captabis amores,<br>
&nbsp;&nbsp;&nbsp;&nbsp;vel tua silvestrem ludet arundo deam.
</p>

<p>
 64. IN GLORIOSUM
</p>

<p>
In caput, Herme, tuum suggrundia nocte ruebant,<br>
&nbsp;&nbsp;&nbsp;&nbsp;haud istoc essent scilicet ausa die.
</p>

<p>
 65. IN PHARNACEM
</p>

<p>
Pharnax haud alii ut solent novellum<br>
si quando famulum sibi recepit<br>
in tectum, faciem viri, torosque<br>
viros inspectat; studia ingenive dotes;<br>
sed quantum esuriens edat bibatque. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
65A.  IN COTTUM
</p>

<p>
Ille miser Cottus quid agit nisi cassa canendo<br>
&nbsp;&nbsp;&nbsp;&nbsp;ut placeat nulli dum placet ipse sibi?
</p>

<p>
 66. IN CASPIAM
</p>

<p>
Per nemus Elisium Dido comitata Sichaeum<br>
&nbsp;&nbsp;&nbsp;&nbsp;pallida perpetuis fletibus ora rigat,<br>
et memor antiqui semper, Narcisse, furoris<br>
&nbsp;&nbsp;&nbsp;&nbsp;umbram sollicitas per vada nigra tuam.<br>
debet ab adverso quisquis tabescit amore &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;supplicium stygia ferre receptus aqua.<br>
Caspia, si pro te morientem poena moratur,<br>
&nbsp;&nbsp;&nbsp;&nbsp;esto tuis semper iungere labra labris.
</p>

<p>
66A. AD HYMETTUM
</p>

<p>
Unde tibi ingratae subeunt fastidia vitae,<br>
&nbsp;&nbsp;&nbsp;&nbsp;dulce Hymette, tua non nisi sponte miser?<br>
nec pede transverso incedis nec popliti torto,<br>
&nbsp;&nbsp;&nbsp;&nbsp;non oculo lippis, non tibi naris hiat:<br>
nullus ab iniusto crescit tibi foenore census, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;non tua mens fraudis conscia nec sceleris:<br>
funera non fratris, non sunt tibi flenda sororis,<br>
&nbsp;&nbsp;&nbsp;&nbsp;nec catulum audivi condoluisse tuum.<br>
per te igitur nostros referas obtestor amores<br>
&nbsp;&nbsp;&nbsp;&nbsp;quo demum invisa est nomina vita tibi? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
iam scio, tu taceas, causae nimium esse recordor,<br>
&nbsp;&nbsp;&nbsp;&nbsp;uxorem duxisti. iam morere, haud veto tibi.
</p>

<p>
 67. IN CORVINUM
</p>

<p>
Corvinus toties suis iocatur,<br>
nullum reddere suaviora posse,<br>
seu nymphas cecinit, trucesve pugnas,<br>
seu quicquid cecinit bonum, malumve;<br>
hoc de se toties refert facetus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
ut tandem fatuus sibi ipse credat.
</p>

<p>
 68.  AD MELBURNIAM
</p>

<p>
Olim inter silvas, et per loca sola, Dianam<br>
&nbsp;&nbsp;&nbsp;&nbsp;cum nymphis perhibent abstinuisse viris;<br>
votivasque sacris seclusas aedibus, atram<br>
&nbsp;&nbsp;&nbsp;&nbsp;fama quibus pepulit relligiosa notam.<br>
tu sed pulchra, diserta, frequens, Melburnia, vivis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;virgo et anus nullis nota cupidinibus.
</p>

<p>
 69.  AD THOMAM MYCHELBURNUM
</p>

<p>
Tu quod politis ludere versibus<br>
fratrum elegantum tertius incipis,<br>
Thoma, nec omnes occiduas sinis<br>
horas relabi prorsus inutiles;<br>
diis sic beatis me similem facis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
ut laeter una iam numero impari.<br>
ergo peraeque dividuum tribus<br>
me dono vobis, quilibet integrum<br>
ut Campianum possideat sibi,<br>
primus, secundus, tertius invicem: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
de parte ne sis sollicitus tua.
</p>

<p>
 70. AD CAROLUM FITZGEOFRIDUM
</p>

<p>
Carole, si quid habes longo quod tempore coctum<br>
&nbsp;&nbsp;&nbsp;&nbsp;dulce fit, ut radiis fructus Apollineis,<br>
ede, nec egregios conatus desere, quales<br>
&nbsp;&nbsp;&nbsp;&nbsp;nescibit vulgus, scit bona fama tamen.<br>
ecce virescentes tibi ramos porrigit ultro &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;laurus; et in lauro est vivere suave decus.
</p>

<p>
 71.  AD MENUM
</p>

<p>
Te quod amet, quantumque, palam solet omnibus Hermus<br>
&nbsp;&nbsp;&nbsp;&nbsp;dicere, sic fratres, sic quoque, Mene, patrem,<br>
et quoscunque tuos; tacet is de coniuge tantum,<br>
&nbsp;&nbsp;&nbsp;&nbsp;horum quam vestrum plus tamen extat amor.<br>
exemplo quis enim chari livescit amici? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;multorum invidiam sed trahit omnis amans.<br>
ergo leves populi contemnas, Mene, susurros:<br>
&nbsp;&nbsp;&nbsp;&nbsp;vero vis testi credere? crede tibi.<br>
livida vix unquam propriis innititur alis<br>
&nbsp;&nbsp;&nbsp;&nbsp;fama, sed Icariis; dum volat illa, perit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
 72. AD PAPILUM
</p>

<p>
Cum tibi barba foret quam Zeno, quamque Cleanthes<br>
&nbsp;&nbsp;&nbsp;&nbsp;optaret, totam deputat Hanno tibi,<br>
ingentem in te vindictam meditatus ut hostis;<br>
&nbsp;&nbsp;&nbsp;&nbsp;quod damnum ut repares, Papile, iure paras:<br>
causidicosque gravi turgenscens consulis ira, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;quam spe lucrifici laetitiaque fovent:<br>
ex notis fore iuratos, quod perditur oris<br>
&nbsp;&nbsp;&nbsp;&nbsp;qui decus agnoscent, rem graviterque ferent;<br>
et mulctam statuent inimici nomine grandem:<br>
&nbsp;&nbsp;&nbsp;&nbsp;hoc suadent illi, Papile, tuque voras. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
sed mihi, quantumvis in neutro iure perito,<br>
&nbsp;&nbsp;&nbsp;&nbsp;auscultato parum: sint, age, dicta prius<br>
omnia vera, tamen, citius quam causa adolescet,<br>
&nbsp;&nbsp;&nbsp;&nbsp;tota renascetur, Papile, barba tibi.
</p>

<p>
 73.  AD PHILOMUSUM
</p>

<p>
Ridiculum plane quiddam facis atque iocosum,<br>
&nbsp;&nbsp;&nbsp;&nbsp;et surdo et stupido dum, Philomuse, canis.<br>
omnia nam surdus miratur, sed nihil audit;<br>
&nbsp;&nbsp;&nbsp;&nbsp;contra audit stupidus cuncta, probatque nihil.
</p>

<p>
 74. IN MILVIUM
</p>

<p>
Quam multa veluti somnia accidunt vivis,<br>
quae cum palam vident libenter haud credunt!<br>
quis sat stupescit? torvus et senex ille,<br>
profectus ima ex sorde, Milvius terram<br>
ut nauseet, equesque urbe nobilis tota, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
matronam et hanc, et illam, et alteram stupret!<br>
est nostra tanquam turpe somnium vita;<br>
id comprobat mors ipsa, cuius adventu<br>
expergefacta mens suum petit coelum,<br>
terrestiumque infra superbias ridet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
 75. AD CRISPUM
</p>

<p>
Crispe, mones ut amem, sed caute, ne mihi probro<br>
&nbsp;&nbsp;&nbsp;&nbsp;sit quod amem; caute nunquis amare potest?<br>
est velut ignis amor, nihil est detectius illo,<br>
&nbsp;&nbsp;&nbsp;&nbsp;protinus indicio proditur ipse suo.
</p>

<p>
 76.  AD CALVUM
</p>

<p>
Nunquam perficies, testeris ut omnia, Calve,<br>
&nbsp;&nbsp;&nbsp;&nbsp;numina, quin minus assentiar atque minus.<br>
credita quae primo res est, repetita rubescit,<br>
&nbsp;&nbsp;&nbsp;&nbsp;labitur et nimium sollicitata fides.<br>
tam multis homini nemo se purgat amico: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;invidiam toties deposuisse parit.
</p>

<p>
 77. AD EDOARDUM MYCHELBURNUM
</p>

<p>
Ibit fraternis elegis ornata sub umbras,<br>
&nbsp;&nbsp;&nbsp;&nbsp;(munia si ad manes perveniunt superum)<br>
et multum veneranda leves, Edoarde, tenebit,<br>
&nbsp;&nbsp;&nbsp;&nbsp;aspectuque animas exequiisque soror.<br>
o foelix si non fata importuna fuissent, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;si non immature optima deficerent!<br>
quid nunc perpetuum fas est sperare beatis?<br>
&nbsp;&nbsp;&nbsp;&nbsp;quid connubia? quid floridae amicitiae?<br>
aetas quid? nondum sex luna impleverat orbes<br>
&nbsp;&nbsp;&nbsp;&nbsp;deseruit iuvenem cum malefidus Hymen: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
cum desiderio sed enim decedere vita,<br>
&nbsp;&nbsp;&nbsp;&nbsp;non mors, longa mora est; non obit aeger, abit.
</p>

<p>
77A. DE RERUM HUMANARUM INCONSTANTIA
</p>

<p>
Constat nulla dies, anno superimminet annus,<br>
&nbsp;&nbsp;&nbsp;&nbsp;quicquid mortale est hora propinqua rapit.<br>
sic moriemur? ad haec ludibria nascimur? et spes<br>
&nbsp;&nbsp;&nbsp;&nbsp;fortunaeque hominum tam cito corruerint?
</p>

<p>
 78. IN OBITUM FRANCISCI MANBAEI
</p>

<p>
Quid tu? quid ultra, Phoebe, languenti diem<br>
aperis? beatos ista lux magis decet;<br>
sordes et umbras semper infoelix amat<br>
aerumna, misero nulla nox atra est satis.<br>
heu, heu, sequar quocunque me rapiet dolor, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
et te per atra Ditis inferni loca,<br>
Manbaee, lacrimis ora perfusus, petam;<br>
flectamque manes planctu et infimos deos,<br>
liminaque dira molliam, ac usque horridas<br>
Acherontis undas; cuncta nam pietas potest: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
quaqua redibis moeror inveniet viam.<br>
tum rursus alma luce candebit polus,<br>
ultroque flores terra purpureos dabit;<br>
omnia virebunt; sentiet mundus suum<br>
decus renasci, sentiet tremulum mare, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
suumque flebit ipse Neptunus nephas.<br>
ah, siste vanos impetus, demens furor,<br>
ostiaque mente ficta Ditis excute,<br>
occlusa vivis, nec reclusa mortuis:<br>
fac iure tu quod quilibet miser potest, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
luge; supersit hic tibi semper labor.
</p>

<p>
 79.  DE HOMINE
</p>

<p>
Est homo tanquam flos, subito accrescit et aret;<br>
&nbsp;&nbsp;&nbsp;&nbsp;vis hominem floremque una eademque rapit.<br>
ceu flos est? minus est: nam mores ut utrumque coaequat,<br>
&nbsp;&nbsp;&nbsp;&nbsp;quam bene flos, hominis tam male funus olet.
</p>

<p>
 80.  IN BARNUM
</p>

<p>
Mortales decem tela inter Gallica caesos,<br>
&nbsp;&nbsp;&nbsp;&nbsp;Marte tuo perhibes, in numero vitium est:<br>
mortales nullos si dicere, Barne, volebas,<br>
&nbsp;&nbsp;&nbsp;&nbsp;servasset numerum versus, itemque fidem.
</p>

<p>
 81.  AD LUPUM
</p>

<p>
Cum tacite numeras annos patris improbus haeres,<br>
&nbsp;&nbsp;&nbsp;&nbsp;sic, Lupe, succlamas, omnia tempus habent;<br>
sumptus sive gravet, seu te mulctaverit uxor,<br>
&nbsp;&nbsp;&nbsp;&nbsp;concludis vehemens, omnia tempus habent.<br>
sic semper; chymico nunc te committis Orello, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;mox vere ut dicas, omnia tempus habent.
</p>

<p>
 82. AD CASPIAM
</p>

<p>
Nescio quid aure dum susurras, Caspia,<br>
latus sinsitrum intabuit totum mihi.
</p>

<p>
 83.  AD TURANIUM ET NEPHEIUM
</p>

<p>
Mi Turanule, tuque, mi Nephei,<br>
quin effunditis intimos chachinnos,<br>
hem, murum prope dirutum videte<br>
coram qui peragit domi latenter<br>
quod debent saturi; ecce servus autem &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
caute praemonitus, caputque nudus<br>
stat praefixus hero, ne obambulantes<br>
spectent luminibus parum benignis;<br>
dextra composite tenet galerum<br>
a tergo dominum lubens adorans; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
nasum sed graviter premit sinistra<br>
a tergo dominum haud lubens adorans.<br>
o servum lepidum, probum, pudicum,<br>
vultu qui superat tacente mimos,<br>
Tarltonum et streperi decus theatri! &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT>
</p>

<p>
 84.  AD IANUM
</p>

<p>
Sabbato opus nullum nisi per scelus igne piandum<br>
&nbsp;&nbsp;&nbsp;&nbsp;posse exerceri, fervide Iane, putas:<br>
Iane, voras medice pilulas, at non operantur,<br>
&nbsp;&nbsp;&nbsp;&nbsp;has puto te sacro sumere posse die.
</p>

<p>
 85. IN SANNIUM
</p>

<p>
Quae ratio, aut quis te furor impulit, improbe Sanni,<br>
&nbsp;&nbsp;&nbsp;&nbsp;foemineum ut sexum mente carere putes:<br>
cum mea diffusas foelix pre pectus amantum<br>
&nbsp;&nbsp;&nbsp;&nbsp;unica possideat Caspia centum animas.
</p>

<p>
 86. AD ARNOLDUM
</p>

<p>
Non si displiceat tibi vita, Arnolde, graveris;<br>
&nbsp;&nbsp;&nbsp;&nbsp;hac ut displiceat conditione data est.
</p>

<p>
86A. DE SE
</p>

<p>
Usus et hoc natura mihi concessit utrinque<br>
&nbsp;&nbsp;&nbsp;&nbsp;ut sim pacis amans, militiae patiens.
</p>

<p>
 87.     AD GENIUM SUUM
</p>

<p>
Quid retines? quo suadet Amor, Iocus atque Lyaeus,<br>
&nbsp;&nbsp;&nbsp;&nbsp;ibo; sed sapiam; iam sine, chare geni.
</p>

<p>
 88.  AD NASHUM
</p>

<p>
Commendo tibi, Nasse, paedagogum<br>
Sextillum et Taciti canem Potitum,<br>
teque oro tua per cruenta verba,<br>
et per vulnificos sales, tuosque<br>
natos non sine dentibus lepores &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
istudque ingenii tui per acre<br>
fulmen, ridiculis et inficetis,<br>
irati ut tonitru Iovis, timendum;<br>
per te denique Pierum serenum,<br>
Parnassumque, Heliconaque, Hippocrinenque, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
et quicunque vacat locus camaenis,<br>
nunc oro, rogoque, improbos ut istos<br>
mactes continuis decem libellis;<br>
nam sunt putiduli atque inelegantes,<br>
mireque exagitant sacros poetas, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Nasonemque tuum et tuum Maronem,<br>
quos ut te decet aestimas, tegisque<br>
ne possint per ineptias perire.<br>
quare si sapis, undique hos latrones<br>
incursabis et erues latentes; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
conceptoque semel furore nunquam<br>
desistes; at eos palam notatos<br>
saxis contuderit prophana turba.
</p>

<p>
 89. AD CASPIAM
</p>

<p>
En miser exclusus iaceo, ceu montibus altis,<br>
&nbsp;&nbsp;&nbsp;&nbsp;Caspia, nix nullo respiciente cadit:<br>
meque tuus liquefecit amor violentius absens,<br>
&nbsp;&nbsp;&nbsp;&nbsp;sol teneram iniecto quam solet igne nivem.
</p>

<p>
89A. AD MELLEAM
</p>

<p>
Dente vel ungue petat me Mellea perfero: credas<br>
&nbsp;&nbsp;&nbsp;&nbsp;qui impatienter amat, tam patienter amet?
</p>

<p>
89B. AD DOLOREM
</p>

<p>
Si deus est aliquis dolor, aut in vallibus atris<br>
&nbsp;&nbsp;&nbsp;&nbsp;cum diis infernis ut perhibent habitat,<br>
illi ter centum caepes mox sacrificarim,<br>
&nbsp;&nbsp;&nbsp;&nbsp;desinat ut nobis cor miserum exedere.
</p>

<p>
 90.  AD CALVUM
</p>

<p>
Est quasi ieiunum viscus tua, Calve, crumena;<br>
&nbsp;&nbsp;&nbsp;&nbsp;id bile, hanc vacuam servat amore iecur.
</p>

<p>
 91. IN BYRSEUM
</p>

<p>
Multis ad socerum queritur de coniuge Byrseus,<br>
&nbsp;&nbsp;&nbsp;&nbsp;nupta quod externos suescit amare viros:<br>
at breviter socer, "Et talis mi," ait, "illius olim<br>
&nbsp;&nbsp;&nbsp;&nbsp;mater erat; credo, foemina et omnis erit.<br>
commune et iuvenile malum est, quod serior aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;sonabit, spiro, sanctaque canities."<br>
de me nec socero verum est hoc, Byrsee, clamas:<br>
&nbsp;&nbsp;&nbsp;&nbsp;sed potuit, sed habet fabula ficta salem.
</p>

<p>
 92. AD CASPIAM
</p>

<p>
Ecquando vere promissam, Caspia, noctem,<br>
&nbsp;&nbsp;&nbsp;&nbsp;praestabis, cupido facta benigna mihi?<br>
nox ea, si moriar, sat erit mihi sola beato;<br>
&nbsp;&nbsp;&nbsp;&nbsp;si vivo, non sunt millia mille satis.
</p>

<p>
 93. IN BRETONEM
</p>

<p>
Carmine defunctum, Breto, caute inducis Amorem;<br>
&nbsp;&nbsp;&nbsp;&nbsp;nam numeris nunquam viveret ille tuis.
</p>

<p>
 94. AD CORVINUM
</p>

<p>
Sextum perfidiae haud satis prudenter,<br>
Corvine, insimulas, redarguisque<br>
nequaquam meminisse quod spopondit<br>
aequali, vel etiam potentiori;<br>
quin eludere, si sit usus, ipsum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
audere intrepide suos parentes.<br>
laesam dic age vi’n fidem experiri?<br>
hunc ad coenam hodie vocato, vel cras,<br>
vel tu postridie, perendieve,<br>
sin mavis vel ad ultimas calendas; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
ni praesto fuerit, per et tabernas<br>
omnes undique quaeritans volarit,<br>
quas te nec meminisse iam nec unquam<br>
usurpasse oculis in hunc diem usque<br>
audacter mihi deierare fas sit: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
postremo nisi praebeat vocanti<br>
convivam memorem se, et impigellum,<br>
coenam coxeris hanc meo periclo.<br>
nullumne hoc specimen fidelitatis?
</p>

<p>
94A.  IN SOCERUM FRAUDULENTUM
</p>

<p>
Qui iacet ad pontem nudus, Thurbarne, rogator<br>
&nbsp;&nbsp;&nbsp;&nbsp;filius Hepsis erat, sed gener Eudivali.
</p>

<p>
94B. IN TRICIUM
</p>

<p>
Tres habuit, quartumque potest sperare novercam,<br>
&nbsp;&nbsp;&nbsp;&nbsp;et Tricius miserum se tamen esse negat.
</p>

<p>
94C.  IN GELLAM
</p>

<p>
Pura basia fert refertque Gella,<br>
et puram venerem, salesque puros.<br>
verum est, non nego, Gella Puritana est.
</p>

<p>
94D.   AD IOANNEM DAVISIUM
</p>

<p>
Quod nostros, Davisi, laudas recitasque libellos<br>
&nbsp;&nbsp;&nbsp;&nbsp;vultu quo nemo candidiore solet:<br>
ad me mitte tuos, iam pridem postulo, res est<br>
&nbsp;&nbsp;&nbsp;&nbsp;in qua persolvi gratia vera potest.
</p>

<p>
 95. AD HYSPALUM
</p>

<p>
Sanum lena tibi promittat ut, Hyspale, scortum,<br>
&nbsp;&nbsp;&nbsp;&nbsp;puram sentina quis sibi quaeret aquam?
</p>

<p>
 96. AD LICINIUM
</p>

<p>
Non quod legitimum id bonum necesse<br>
censetur, Licini; bonum sed ipsum<br>
semper legitimum putare par est.<br>
foenus nam licitum fatemur omnes,<br>
nem non malus at bonum vocabit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
 97.  IN AVARUM
</p>

<p>
Omnia dum nimium servas, miser, omnia perdis,<br>
&nbsp;&nbsp;&nbsp;&nbsp;nec tua sunt toties quae tua, Paule, vocas.
</p>

<p>
 98. IN LUPERCUM
</p>

<p>
Uxorem Lycii senex Lupercus<br>
strato admoverat, imminens puellae;<br>
absentis domini exilit molossus<br>
subventurus herae, vagasque morsu<br>
partes mollis adulteri revulsit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
stat moechus lachrimans sine eiulatu,<br>
testes nequitiae suae recuans,<br>
testes nequitiae suae requirens.<br>
o rem ridiculam! magisne dicam<br>
hanc plane miseram? canem vero esse &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
plus quam femina, quam uxor est, fidelem.
</p>

<p>
 99. IN ERRICUM
</p>

<p>
Cum stygio terrere umbras vultu, Errice, possis,<br>
&nbsp;&nbsp;&nbsp;&nbsp;dic per Plutonem quid tibi cum speculo?
</p>

<p>
99A.  IN HERMUM ET HERMIAM
</p>

<p>
Adria nec fluctus, Lybicum nec littus arenas,<br>
&nbsp;&nbsp;&nbsp;&nbsp;Hermia nec moechos, scorta nec Hermus habet.
</p>

<p>
99B.     AD THYSIMELLAM
</p>

<p>
Si sapis increpitare meam, Thusimella, cavebis<br>
&nbsp;&nbsp;&nbsp;&nbsp;nequitiam, referet multa tacenda dolor.<br>
seque tuis thalamis reperisse fatebitur, olim<br>
&nbsp;&nbsp;&nbsp;&nbsp;quae sibi famosus praetulit arma deus.
</p>

<p>
100.  AD TUCCAM
</p>

<p>
Nil aeris, magnam sed habes tu, Tucca, crumenam;<br>
&nbsp;&nbsp;&nbsp;&nbsp;atque animum, quantum nulla crumena capit.
</p>

<p>
101.     AD PONTILIANUM
</p>

<p>
Quod iuvenis, locuplesque sibi consisceret ipse<br>
&nbsp;&nbsp;&nbsp;&nbsp;Eutrapilus mortem, Pontiliane, stupes;<br>
nam neque spretus amor, nec dedecus impulit atram,<br>
&nbsp;&nbsp;&nbsp;&nbsp;non iactura gravis, nec sine mente furor;<br>
haud dolor excrucians, tetri aut fastidia morbi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;cunctos causa fugit, sed mihi vera patet;<br>
hanc voco desidiam, quam res accendere nulla<br>
&nbsp;&nbsp;&nbsp;&nbsp;cum potuit, vitae nausea summa fuit.
</p>

<p>
102.    DE PUELLA IGNOTA
</p>

<p>
Regalem si quis cathedram prope percutit hostem,<br>
&nbsp;&nbsp;&nbsp;&nbsp;exigitur sonti vindice lege manus.<br>
impune ergo feret quae cor mihi figit amicum<br>
&nbsp;&nbsp;&nbsp;&nbsp;virgo, oculis feriens quo stetit illa loco?<br>
parce tamen rigidumque nimis summitte vigorem, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;sacrosanctum ius: arbiter assit Amor,<br>
ille Amor aethereos qui non violarit ocellos;<br>
&nbsp;&nbsp;&nbsp;&nbsp;non ego, non tanti funera mille forent.
</p>

<p>
103.  AD CHLOEN
</p>

<p>
Mittebas vetulam, Chloe, ministram,<br>
lippam, tardipedem, et febriculosam<br>
ad me luce nova aureos rogatum;<br>
mane istuc mihi non placebat omen.
</p>

<p>
103A. IN PRETTUM
</p>

<p>
Una tibi manus est, unus pes, Prette, sed unus<br>
&nbsp;&nbsp;&nbsp;&nbsp;pes ad potandum sufficit, una manus.<br>
quin lippis oculis quoque potio multa nocebit,<br>
&nbsp;&nbsp;&nbsp;&nbsp;tu quasi non posses absque oculis bibere?<br>
at clementer edunt qui potant, tu satur ipso &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;nec quo nupsisti diceris esse die.
</p>

<p>
104. IN PHILONEM
</p>

<p>
Dulcis cum tibi Bassiana nupsit<br>
nemo non male clamitans ferebat<br>
tam pulchram illepido dari puellam,<br>
torvus quique adeo et nigellus esses.<br>
caedis te, Philo, post reum malignae &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
suspensum populus frequens Tyburni<br>
spectans, et querulam expiationem,<br>
occassumque tuum pie gemiscens,<br>
turmatim redit; obviisque narrat<br>
exemplum iuvenis viri, et torosi, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
perdigna facie artubusque pulchris:<br>
sic praebet miseris nimis popellus,<br>
detractatque male imprecans beatis.<br>
at vobiscum agitur satis benigne<br>
os durum quibus, horridique vultus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
aut distorti oculi, patensve nasus,<br>
pulchri nam fieri, ut lubet, potestis,<br>
si de quercu aliqua, per aut fenestram,<br>
vultis praetereuntibus parumper<br>
pendere horribili modo intuendi. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
de vobis bona multa praedicabunt<br>
omnes, quique etiam solent in omnes<br>
quaevis dicere turpiora veris,<br>
vitae qui levibus bonis fruuntur.
</p>

<p>
105. IN PAULINUM
</p>

<p>
Non agros, Pauline, tibi, non splendida tecta,<br>
&nbsp;&nbsp;&nbsp;&nbsp;non aurum invideo, ferripedes nec equos;<br>
sed tam casta thoro, tam pulchra quod obtigit uxor,<br>
&nbsp;&nbsp;&nbsp;&nbsp;tam lepda, alternoque obvia melle tibi,<br>
moribus apta tuis et ficta per omnia votis: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;invidiam faceret ni prohiberet amor.
</p>

<p>
106. DE SE
</p>

<p>
Nos quibus unanimi cura est placuisse puellae,<br>
&nbsp;&nbsp;&nbsp;&nbsp;quam multa insipide dicimus et facimus!<br>
quae simul ad sese rediit mens, omnia ridet,<br>
&nbsp;&nbsp;&nbsp;&nbsp;afficiturque videns ipsa pudore sui:<br>
sicut ego hesterna; sed quid mea crimina stultus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;profero? non faciam, tuta silentia sunt.
</p>

<p>
107. IN MATRONAM
</p>

<p>
Abscidit os Veneris famulae matrona, marito<br>
&nbsp;&nbsp;&nbsp;&nbsp;ne mutuum rursus daret:<br>
quid fecit? culpae cupiens occludere portam,<br>
&nbsp;&nbsp;&nbsp;&nbsp;insulsa patefecit magis.
</p>

<p>
107A. IN MARSIUM
</p>

<p>
Marsie, gente tua quam dudum indigna tulisti,<br>
&nbsp;&nbsp;&nbsp;&nbsp;quis vel tibicin tam misere unquam habitus?
</p>

<p>
108.  AD COSMUM
</p>

<p>
Cernit Aper vigilans annos post mille sepultos;<br>
&nbsp;&nbsp;&nbsp;&nbsp;talia sed caecus cernere, Cosme, potest.
</p>

<p>
109.   DE MELLEA ET CASPIA
</p>

<p>
Uror amat plures quod Mellea, Caspia nullos;<br>
&nbsp;&nbsp;&nbsp;&nbsp;non sine rivali est aut amor, aut odium.
</p>

<p>
110. AD SABELLUM
</p>

<p>
Tuus, Sabelle, lippus iste cum furit<br>
cunctis minatur clam venena Colchida,<br>
et atra quicquid ora Cerberi vomunt.<br>
ab India usque virus omne colligit,<br>
per uda stagna, perque marcidos lacus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
emitque pluris aspidem, quam tu bovem:<br>
Hyberniam odit, namque ibi nusquam nocens<br>
bestia timetur, pabulum quae toxicis<br>
praebere dirum possit, id Pico grave est.<br>
quin imprecari Tartarum deo solet &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Lernae quod olim tabidam extinxit feram.<br>
hunc ego, Sabelle, rideo veneficum,<br>
tu vero ab istoc perdito retrahe pedem;<br>
ulcisci amicum tutius, quam hostem potest.
</p>

<p>
111.  IN MILVUM
</p>

<p>
In putrem ut sensit se Milvus abire salivam<br>
&nbsp;&nbsp;&nbsp;&nbsp;servatam testa condidit aureola;<br>
et super inscripsit, MILVI NON OSSA, CINISVE,<br>
&nbsp;&nbsp;&nbsp;&nbsp;SED MILVUS, MILVI HIC SIVE SALIVA SITA EST.
</p>

<p>
112. IN CALPHAM
</p>

<p>
Ridicule semper quantum mihi, Calpha, videtur,<br>
&nbsp;&nbsp;&nbsp;&nbsp;a multis iactas te sine dote peti?<br>
nam quis quod nusquam est petat? aut captabit inani<br>
&nbsp;&nbsp;&nbsp;&nbsp;siccum spe patrem, pumiceum vel avum.
</p>

<p>
113. AD CASPIAM
</p>

<p>
Caspia, laudatur feritas in te, tua quicquid<br>
&nbsp;&nbsp;&nbsp;&nbsp;atrum in candorem vertere forma potest.
</p>

<p>
113A.  AD IOHANNEM DOLANDUM
</p>

<p>
O qui sonora coelites altos cheli<br>
mulces et umbras incolas atrae Stygis,<br>
quam suave murmur! quale fluctu prominens<br>
Lygia madentes rore dum siccat comas,<br>
quam suave murmur flaccidas aures ferit &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
dum lenis oculos leviter invadit sopor!<br>
ut falce rosa dissecta purpureum caput<br>
dimittit, undique foliis spargens humum,<br>
labuntur, hei, sic debiles somno tori,<br>
terramque feriunt membra ponderibus suis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Dolande, misero surripis mentem mihi,<br>
excorsque cordi pectus impulsae premunt.<br>
quis tibi deorum tam potenti numine<br>
digitos trementes dirigit? is inter deos<br>
magnos oportet principem obtineat locum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
tu solus affers rebus antiquis fidem,<br>
nec miror Orpheus considens Rhodope super<br>
siquando rupes flext et agrestes feras.<br>
at, o beate, siste divinas manus,<br>
iam, iam, parumper siste divinas manus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
liquescit anima, quam cave exugas mihi.
</p>

<p>
114.   IN AMICUM MOLESTUM
</p>

<p>
Non placet hostilem nimium propensus ad iram,<br>
&nbsp;&nbsp;&nbsp;&nbsp;quive leves graviter fert inimicitias;<br>
nec placet eructans odiose plurima quisquam,<br>
&nbsp;&nbsp;&nbsp;&nbsp;fretus iam veteris nomine amicitiae.
</p>

<p>
114A. IN BERINUM
</p>

<p>
Pegaseo dum se miratur fonte Berinus,<br>
&nbsp;&nbsp;&nbsp;&nbsp;interiit misere captus amore sui.
</p>

<p>
115. IN HANNONEM
</p>

<p>
Divitias vocat Hanno suas sua carmina, tales<br>
&nbsp;&nbsp;&nbsp;&nbsp;morsus divitias Irus habere potest.
</p>

<p>
116.  AD CAMBRICUM
</p>

<p>
E multis aliquos si non despexit amantes,<br>
&nbsp;&nbsp;&nbsp;&nbsp;si tua non fuerit rustica nata, fremis?<br>
aut tam formosam tibi, Cambrice, non genuisses,<br>
&nbsp;&nbsp;&nbsp;&nbsp;aut sineres nato munere posse frui.<br>
castae sint facies sua quas sinit esse pudicas, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;pulchrior huic forma est quam decet esse probis.
</p>

<p>
116A.  IN COTTUM
</p>

<p>
Scire cupis Cottus quid agat, Lyte? cogitat Hermo<br>
&nbsp;&nbsp;&nbsp;&nbsp;curandum tradat mentulam, an Hersilio.
</p>

<p>
117.   AD LEAM
</p>

<p>
Privato commune bonum, Lea, cum melius fit,<br>
&nbsp;&nbsp;&nbsp;&nbsp;obscurum plane est foemina casta bonum.<br>
nam nulli nota, aut ad summum permanet uni,<br>
&nbsp;&nbsp;&nbsp;&nbsp;omnibus atque aliis est quasi nulla foret;<br>
sin te divulget, mala fit; quare illa bonarum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;aut rerum minima est, aut, Lea, tota mala.
</p>

<p>
118.  DE AMANTIBUS
</p>

<p>
Olim si qua fidem violasset foemina, quanquam<br>
&nbsp;&nbsp;&nbsp;&nbsp;tunc extra legem viveret, inque nota;<br>
una nocte novo si forte vacaret amanti,<br>
&nbsp;&nbsp;&nbsp;&nbsp;materies elegis plena furoris erat.<br>
quaestus causa fides taceat iam lubrica, nostris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;sat firma est, si sit sana puella satis.
</p>

<p>
119.     DE VENEREA LUE
</p>

<p>
Aegram producit Venerem mundana senectus,<br>
&nbsp;&nbsp;&nbsp;&nbsp;contractamque nova perditione luem;<br>
suspectam quae nunc Helenam fecisset, et omnes<br>
&nbsp;&nbsp;&nbsp;&nbsp;Laidis arceret iure metuta procos.
</p>

<p>
120. IN CRASSUM
</p>

<p>
De sociis loquitur praeclare Crassus, et illis<br>
&nbsp;&nbsp;&nbsp;&nbsp;quae non sunt tribuit praedia, rus, et agros;<br>
ingenium, formam, genus, artes, omnia donat;<br>
&nbsp;&nbsp;&nbsp;&nbsp;tale sodalitium Tucca libenter amat.
</p>

<p>
121. AD EDOARDUM MYCHELBURNUM
</p>

<p>
Prudenter facis, ut mihi videtur,<br>
et sentis, Edoarde, qui optimum te<br>
longe pessima ab urbe sevocasti,<br>
vix anno ter eam aut quater revisens;<br>
tum Pauli simul ac vides cacumen, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
ad notos refugis cate recessus,<br>
urbis pestifera otia, et tenaces<br>
vitans illecebras, lubidinesque,<br>
at nos interea hinc ineptiarum<br>
portenta undique mille defatigant; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
conventus, ioca, vina, bella, paces,<br>
ludi, damna, theatra, amica, sumptus;<br>
inclusos itidem domi fabrorum<br>
aurigumque tonitrua, eiulatus,<br>
vagitusque graves agunt Averni &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
usque in taedia; rursus ambulant<br>
occursu vario in via molestant<br>
curti causidici, resarcinatis<br>
qui gestant manibus sacros libellos;<br>
horum te nihil impedit diserto &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
quo minus celebres lepore musas<br>
sub iucunda silentia: o meorum<br>
cunctorum nimis, o nimis beate!
</p>

<p>
122.  IN GALLAM
</p>

<p>
Ilia cur tenue usque sonent tua nescio, Galla,<br>
&nbsp;&nbsp;&nbsp;&nbsp;te nisi quod cantor Tressilianus amet.
</p>

<p>
123. IN FUSCINUM
</p>

<p>
Contrectare tuos nequeam, Fuscine, puellos<br>
&nbsp;&nbsp;&nbsp;&nbsp;non myrrham, non si thura, rosasque cacent.<br>
pro turpi est quicquid facilis natura negavit;<br>
&nbsp;&nbsp;&nbsp;&nbsp;si faciem demas, nec placet ipsa Venus.
</p>

<p>
124. AD CASPIAM
</p>

<p>
Admissum tarde, cito, Caspia, laesa repellis:<br>
&nbsp;&nbsp;&nbsp;&nbsp;constans ira, levis sed mulierbris amor.
</p>

<p>
124A. AD PRETTUM
</p>

<p>
Prette, non ita dico, te ut putarim<br>
servitutis egere. sive reges,<br>
sive sceptigeri ambiant monarchae;<br>
hoc tantum moneo, nec obsecrantem<br>
te servire potesse apud sagacem &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
vicinumque meum, tuumque Largum;<br>
putrem nam ferat ut pedem manumque,<br>
ferre non poterit voracitatem.
</p>

<p>
125. AD CANDIDUM
</p>

<p>
Sis licet ingenuis nunc moribus, aequior ipso<br>
Socrate, vel minima, Candide, labe carens,<br>
nescis qualis eris cum tu novus aleo fias,<br>
teque auctum lucrum qualibet arte trahat.<br>
victor ut evadas, nullum ut ferat alea damnum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
attamen ingenium poluet illa tuum.
</p>

<p>
126.  IN GALLAM
</p>

<p>
Poscit amatorem fervens sibi Galla Priapum,<br>
&nbsp;&nbsp;&nbsp;&nbsp;frigida sed castum Thespilis Hippolitum:<br>
hinc ego Lapsascides fieri tibi, Thespilis, opto,<br>
&nbsp;&nbsp;&nbsp;&nbsp;Gallae sed gelido purior Hippolito.
</p>

<p>
127. IN BERINUM
</p>

<p>
Credita quae tibi sunt mutato nomine prodis,<br>
&nbsp;&nbsp;&nbsp;&nbsp;nomine mutato cuncta licere putas;<br>
cur tibi nil credam iam si vis, quaere, Berine;<br>
&nbsp;&nbsp;&nbsp;&nbsp;mutari nomen nolo, Berine, meum.
</p>

<p>
128. AD SIBYLLAM
</p>

<p>
Nil non a domino bonum creatum,<br>
audacter satis hoc, Sybilla, dicis;<br>
nec non ergo bonam creavit Euam;<br>
illam sed tamen oscitanti Adamo,<br>
nequa perciperet bonam creari. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
128A.  AD HALLUM
</p>

<p>
Sors hominum dubitas avium an praestantior, Halle?<br>
&nbsp;&nbsp;&nbsp;&nbsp;perspicuum est, me odit Caspia, psittacum amat.
</p>

<p>
128B.     AD ROBERTUM WO.
</p>

<p>
Novi dedecoris pudore ruptus<br>
ille Marsius, ut putas, Roberte,<br>
armatos homines quot aggregavit?<br>
quot summo genere inclitos amicos?<br>
quot conductitios? quot et clientes? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
tantum coniicito, nihil nocebit<br>
tam magno in numero parum vagari.<br>
ut putas rogo te quot aggregavit?<br>
ipsus si tibi dixero, Roberto,<br>
vis mi credere iam? profecto nullos. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
128C. AD MELLEAM
</p>

<p>
Anglia quotquot habet iuras, mea Mellea, soli<br>
&nbsp;&nbsp;&nbsp;&nbsp;muneribus Veneris cedere posse mihi,<br>
Anglia quotquot habet qui scis, mea Mellea, quanti<br>
&nbsp;&nbsp;&nbsp;&nbsp;muneribus valeant fortipremae Veneris?
</p>

<p>
128D.     DE UXORE FABRI
</p>

<p>
Lemnia tardipedem dea vix toleravit unum,<br>
&nbsp;&nbsp;&nbsp;&nbsp;Vulcanos Venus hic sustinet una duos.<br>
leno vir et faber est, pariter fabricatur adulter,<br>
&nbsp;&nbsp;&nbsp;&nbsp;ligneus hic pupos, aeneus ille globos.<br>
notus uterque, satis, satis o nimiumque puellae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;cui magis ut placeam iam faber esse velim.
</p>

<p>
129.  IN GELLAM
</p>

<p>
Tactam te, ad vivum sed nunquam, Galla, fateris;<br>
&nbsp;&nbsp;&nbsp;&nbsp;vah, quota pars carnis mortua, Galla, tuae est!
</p>

<p>
130.  AD EURUM
</p>

<p>
Rerum nomina, resque mutat ipsas<br>
usus multimoda vicissitate;<br>
id si vis lepide aestimare dictum,<br>
inspectes capita, Eure, foeminarum;<br>
nam pars illa novi satis dat una, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
ne quid de mediis loquar, vel imis.
</p>

<p>
131. AD PAULINUM
</p>

<p>
Quid, Pauline, meas amationes<br>
inclamas? quasi sit parum perire,<br>
ni tu hanc insuper aegritudinem addas.<br>
at si quid ratio ista promoveret,<br>
declamare aliquot dies polite, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
pulchre, et sobrius ipsemet potessim,<br>
depingens graphice protervi amoris<br>
mille incommoda, vel deinde mille,<br>
quae nusquam tibi dicta, scripta, picta<br>
occurrunt, neque visa somnianti &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
unquam; sed tamen usque me moleste<br>
castigas miserum, diu perorans;<br>
obtundis, scio, perditum sinam me<br>
consulto fieri, lubet perire,<br>
suaves dum peream per ipse amores. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT>
</p>

<p>
132. IN CORNUTOS
</p>

<p>
Uxoris culpa immeriti cur fronte mariti<br>
&nbsp;&nbsp;&nbsp;&nbsp;cornua gestari ludicra fama refert?<br>
an quia terribilem furor irritus, atque malignum<br>
&nbsp;&nbsp;&nbsp;&nbsp;efficit, armatis assimilemque feris?<br>
an quod ad hanc faciem satyros, umbrasque nocentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;fingimus, atque ipsum Daemona cornigerum?<br>
&nbsp;&nbsp;&nbsp;&nbsp;an quod apud populum tantum fortuna nocentes<br>
reddit, nec verum crimina nomen habent?
</p>

<p>
133.  AD HERMUM
</p>

<p>
In re si quacunque satisfacis omnibus, Herme,<br>
&nbsp;&nbsp;&nbsp;&nbsp;cur hoc uxori non facis, Herme, tuae?
</p>

<p>
134.  AD AUFILENAM
</p>

<p>
En dat se locus arbitris remotis,<br>
Aufilena, meo tuoque amori:<br>
quam nunc suave rubent repente malae,<br>
invitoque etiam rubore candent!<br>
quam mollis manus, et benigna colla! &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
tam belli poterunt pedes latere?<br>
vicina et genua, invidente palla?<br>
quid me tam male pertinax repellis?<br>
nempe est foemineum parum efferari,<br>
sed tandem furor hic recedet ultro. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
aufugisti etiam? vale, proterva,<br>
deformis, pede sordido et fugaci:<br>
vultus ergone tam feros probavi?<br>
cervices rigida? manus rapaces?<br>
non mi esset melius carere ocellis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
quam sic omnia perperam videre?
</p>

<p>
134A.  AD ANNAM
</p>

<p>
Das mi animam et Leio, non te bene dividis, Anna:<br>
&nbsp;&nbsp;&nbsp;&nbsp;tu mihi da tantum corpus, et illi animam.
</p>

<p>
135.  AD BATTUM
</p>

<p>
Qui tibi solus erat modo formidatus adulter,<br>
&nbsp;&nbsp;&nbsp;&nbsp;iam, Batte, excruciat prodigiosa Venus.<br>
quaevis Pasiphae est cogente libidine; tu si<br>
&nbsp;&nbsp;&nbsp;&nbsp;rivalem admittas denuo tutus eris.
</p>

<p>
136. AD MELLEAM
</p>

<p>
Quid maeres, mea vita, quidve ploras?<br>
nec fraudem paro, quod solent prophani<br>
caros qui male deserunt amantes;<br>
nec, praedator uti, arduum per aequor<br>
Hispanas reveham, Indicasque nugas: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
expers sed Veneris, Cupidinisque,<br>
silvae iam repeto virentis umbras,<br>
et dulcem placidamque ruris auram,<br>
ut memet reparem tibi, et reportem<br>
lucro millia mille basiorum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
137.  AD THELESINAM
</p>

<p>
Expressos Helenae vultus Paridisque tabella<br>
&nbsp;&nbsp;&nbsp;&nbsp;foedarunt quaedam sicut ab ungue notae;<br>
hoc, Thelesina, doles, sed et hoc bene convenit illis,<br>
&nbsp;&nbsp;&nbsp;&nbsp;iurgia nam quovis esse in amore solent:<br>
quid cum te urgerem solam, quod amantis in ore &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;saeva impinxisti vulnera facta manu?
</p>

<p>
138.  IN FABRUM
</p>

<p>
Heus, puer, haec centum defer sestertia Fabro;<br>
&nbsp;&nbsp;&nbsp;&nbsp;quid stas, quid palles? quid lachrimas, asine?<br>
curre, inquam: pueros quamvis praecidat inanes,<br>
&nbsp;&nbsp;&nbsp;&nbsp;de nummo poterit lenior esse tibi.
</p>

<p>
139.  IN AFRAM
</p>

<p>
Cum tibi tot rugis veterescat nasus, ut illi<br>
&nbsp;&nbsp;&nbsp;&nbsp;surgere Spartanus debeat, Afra, senex:<br>
cumque tuos dentes emat antiquarius Hammon,<br>
&nbsp;&nbsp;&nbsp;&nbsp;prosint et tussi pharmaca nulla tuae;<br>
nubere vis puero, primo moritura Decembri: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;sic facere haeredem non potes, Afra, virum.
</p>

<p>
139A. IN SE
</p>

<p>
Olim fungus ego, silex verebar,<br>
ne non utibilis viro emineret<br>
penis, qui puero excitatus altum<br>
moentis caput extulit torosis.<br>
tum nec apposita manu fovere,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
nec sum tangere, nec repellere ausus,<br>
nimirum metuens adulta stirps haec<br>
ut posset pathico orbe comprehendi.<br>
vos iam intelligitis, viri et puellae,<br>
multo sed magis improbae puellae, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
quam stulte, illepideque rusticeque<br>
summae laetitiae meae dolebam.<br>
nec si grandior exiisset alnu<br>
idcirca fore mi magis verendam,<br>
aut plus penivorae arduam puellae. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT>
</p>

<p>
139B. IN NORVANUM
</p>

<p>
Se stupidum semper dicit Norvanus, et est: hoc<br>
&nbsp;&nbsp;&nbsp;&nbsp;cum vere dicit, quomodo dissimulat?
</p>

<p>
140.  AD COSMUM
</p>

<p>
Ad vitam quid, Cosme, facit tua mortis imago?<br>
&nbsp;&nbsp;&nbsp;&nbsp;esse ut te miserum, pulvereumque scias?<br>
cum sit certa tibi satis, obliviscere mortis;<br>
&nbsp;&nbsp;&nbsp;&nbsp;res vitae incertas has age; vive, vale.
</p>

<p>
141.   AD ATEN
</p>

<p>
Reginae cum tres pomi de iure coirent,<br>
&nbsp;&nbsp;&nbsp;&nbsp;te salebris, Ate, delituisse ferunt,<br>
et miseras risisse; quid hic, dea, si licuisset<br>
&nbsp;&nbsp;&nbsp;&nbsp;pro pomo rigidam supposuisse tibi?
</p>

<p>
142.  IN APRUM
</p>

<p>
Crispo suasit Aper febricatanti<br>
pestem protinus hanc inebriatis<br>
tolli, sed penitus furente Baccho.<br>
assensum est; bibitur simul; valere<br>
Crispus coepit, Aper febricitavit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
143.  IN FUSCUM
</p>

<p>
Quasvis te petere et sectare, Fusce, puellas<br>
&nbsp;&nbsp;&nbsp;&nbsp;credis, ridiculus nec reticere potes.<br>
haud aliter cymba vectus puer ire carinas<br>
&nbsp;&nbsp;&nbsp;&nbsp;ad se omnes dicit garrulus, atque putat.
</p>

<p>
144.  AD LUCILLUM ET MANBAEUM
</p>

<p>
Charior, Lucille, anima vel illa<br>
esse si quidquam pote' charius mi;<br>
tuque, Manbaee, unanimi sodalis<br>
&nbsp;&nbsp;&nbsp;&nbsp;delicium et mens,
</p>

<p>
ecquid acceptistis, eratne laetum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
otia exegisse, Cupidinemque,<br>
et suos iam denique Campianum e<br>
&nbsp;&nbsp;&nbsp;&nbsp;pectore amores?
</p>

<p>
nam sat illuxisse dies videtur<br>
illa me festiviter, et beate&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
quae brevi tantas penitus fugavit<br>
&nbsp;&nbsp;&nbsp;&nbsp;luce tenebras?
</p>

<p>
i fuge hinc, abiecte Amor, exulatum!<br>
tam ferum haud par est hominum imperare<br>
mollibus curis, ad eas redi unde es &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;rupibus ortus.
</p>

<p>
144A.  AD LIBRUM
</p>

<p>
Desine, iam satis est, nimium lascive libelle,<br>
&nbsp;&nbsp;&nbsp;&nbsp;et vix Romano qui pede tutus eas.<br>
at vos o Latiae peregrinae parcite pus”,<br>
&nbsp;&nbsp;&nbsp;&nbsp;et fiat vestri pars levis illa chori.
</p>

<p>
145. IN MAMURRAM
</p>

<p>
Pediculosus esse quis sanus segat<br>
versus Mamurrae satyricos, si quis legit?<br>
mordent, timent ungues, pedes et sex habent.
</p>

<p>
146.  IN VINCENTIUM
</p>

<p>
Astrictus nunc est Vincentius aere alieno;<br>
&nbsp;&nbsp;&nbsp;&nbsp;in proprio nimium hic ante solutus erat.
</p>

<p>
147. AD AEMYLIUM
</p>

<p>
Aegris imperat usque possitallam<br>
impostor Litus, AEmyli: quousque?<br>
nummos ridicule usque dum dat aeger.
</p>

<p>
148.  IN PARCOS
</p>

<p>
Parcos ingenui non est laudare poetae,<br>
&nbsp;&nbsp;&nbsp;&nbsp;cui vetus horrendos antipathia facit.
</p>

<p>
149. AD MARCELLUM
</p>

<p>
Scilla verecunda est; Scilla est, Marcelle, venusta.<br>
&nbsp;&nbsp;&nbsp;&nbsp;si verum utrumque est, vix habet illa parem.
</p>

<p>
150. AD MATHONEM
</p>

<p>
Arguo cur veram ficto sub nomine culpam<br>
&nbsp;&nbsp;&nbsp;&nbsp;quaeris, nec titulis te quoque signo tuis.<br>
nunquam si fingit non est epigramma poema;<br>
&nbsp;&nbsp;&nbsp;&nbsp;vix est simpliciter cui, Matho, vera placent.
</p>

<p>
151.  AD COSMUM
</p>

<p>
Laudatus melior fiet bonus, et bona laus est;<br>
&nbsp;&nbsp;&nbsp;&nbsp;solis at quae sit debita, Cosme, bonis:<br>
re turgente mali quamvis, et honore fruantur,<br>
&nbsp;&nbsp;&nbsp;&nbsp;laudem ne sperent, non vacat illa malis.
</p>

<p>
152.   IN OLUM
</p>

<p>
Sat linguae dedit, Ole, sator tibi; parte sed ulla<br>
&nbsp;&nbsp;&nbsp;&nbsp;hanc potuit melius figure quam capite:<br>
&nbsp;&nbsp;&nbsp;&nbsp;nam sentit tanquam lapis hoc; tua voxque palati<br>
est,<br>
faucis, pulmonis, denique mentis egens:<br>
si foret, Ole, tuam mihi fas disponere linguam, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;haereret qua tu pedere parte soles.
</p>

<p>
153.  IN EUNDEM
</p>

<p>
Summo ut significet patrem sedisse senatu,<br>
&nbsp;&nbsp;&nbsp;&nbsp;hoc aliquando quod is pederat, Olus ait.
</p>

<p>
154. IN HIPPONEM
</p>

<p>
Lites dum premit Hippo foenerator,<br>
imam ad pauperiem redit, nec ullus<br>
ex omni magis est ei molestus<br>
sumptus, quam misero diu roganti<br>
assem quod dederat semel minutum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
solum quem sibi nunc egenus optat;<br>
laetus causidicis volensque cuncta<br>
praebebat siquidem daturus et iam<br>
esset copia si secunda votis:<br>
invitus, genioque retrahente, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
solum sed tribuit gravatus assem.
</p>

<p>
155.  AD EURUM
</p>

<p>
Eure, bonum, non ordo facit, non res, locus, aetas:<br>
&nbsp;&nbsp;&nbsp;&nbsp;fit licet his melior, nascitur ipse bonus.
</p>

<p>
156. IN MYCILLUM
</p>

<p>
Flagris morio caeditur, Mycillum<br>
pullum consiliarii Mycilli<br>
quod stultum vocitavit, at merentem;<br>
dicat de patre iam, nihil pericli est.
</p>

<p>
157. AD LALAGEN
</p>

<p>
Corpora mille utinam, Lalage, mea forma subiret;<br>
&nbsp;&nbsp;&nbsp;&nbsp;unum spes esset cedere posse mihi.
</p>

<p>
158.  AD HAEMUM
</p>

<p>
Quasdam aedes narras ubi certis, Haeme, diebus<br>
&nbsp;&nbsp;&nbsp;&nbsp;vilia de summo culmine saxa cadunt.<br>
daemonii hoc opera fieri contendis, at illud<br>
&nbsp;&nbsp;&nbsp;&nbsp;vix credo; credam si pretiosa cadent.
</p>

<p>
159.  AD ARGENTINUM
</p>

<p>
De gallinarum genere est tua fertilis uxor,<br>
&nbsp;&nbsp;&nbsp;&nbsp;Argentine, viro nam sine saepe parit.
</p>

<p>
160.     AD TELESPHORUM
</p>

<p>
Nec tibi parca placet, nec plena, Telesphore, mensa;<br>
&nbsp;&nbsp;&nbsp;&nbsp;amplior haec avida est, ut minor illa, gula:<br>
quantus enim cibus est aliena in lance relictus<br>
&nbsp;&nbsp;&nbsp;&nbsp;expleto quereris tu periisse tibi.
</p>

<p>
161.     AD CASSILIANAM
</p>

<p>
Cur proba, cur cunctis perhibetur casta Nerine?<br>
&nbsp;&nbsp;&nbsp;&nbsp;assuevit nondum, Cassiliana, tibi.
</p>

<p>
162.  AD HERMUM
</p>

<p>
Ad latus, Herme, tuum spectans, siquando machaeram<br>
&nbsp;&nbsp;&nbsp;&nbsp;laudo, tumes, dicens illa paterna fuit.<br>
si vel equum celerem pede, sive armenta, vel aedes<br>
&nbsp;&nbsp;&nbsp;&nbsp;miror, et haec fuerant omnia patris, ais.<br>
si vultum commendo tuum, fuit ille paternus; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;servumque et scortum, et singula patris habes.<br>
sed cum nulla sit, Herma, tuae constantia linguae,<br>
&nbsp;&nbsp;&nbsp;&nbsp;hanc bene maternam, si fateare licet.
</p>

<p>
163.     IN MARCELLINAM
</p>

<p>
Virgo olim cinerem et lutum solebat<br>
Marcellina avido ore devorare;<br>
nunc moechos amat, at lutosiores<br>
ipso, Calve, luto; quid esse credam?<br>
annon pica animi quoque haec laborat? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
164.  AD EURUM
</p>

<p>
Sacras somniat, Eure, conciones,<br>
et pronunciat ore sem’ aperto<br>
Pyrrhus: dissimulat, nec est sacerdos.
</p>

<p>
165.     AD PONTILIANUM
</p>

<p>
Nascitur in lucem primo caput, unde gubernat<br>
&nbsp;&nbsp;&nbsp;&nbsp;pars senior, coelo proxima, sphaera animae;<br>
huic decor oris inest, huic sermoque, mentis imago,<br>
&nbsp;&nbsp;&nbsp;&nbsp;et prope totus homo est, Pontiliane, caput.
</p>

<p>
166.  AD COSMUM
</p>

<p>
Sub specie mala, Cosme, boni dominantur: honesti<br>
&nbsp;&nbsp;&nbsp;&nbsp;usus ut exoluit, sic decus omne perit.
</p>

<p>
167. AD PAPILUM
</p>

<p>
Non sapit in tenui qui re ius, Papile, sperat;<br>
&nbsp;&nbsp;&nbsp;&nbsp;solis id magnis divitibusque datur.
</p>

<p>
168.  AD EURUM
</p>

<p>
Dilutum iudex vinum bibat, ut sonet ore<br>
&nbsp;&nbsp;&nbsp;&nbsp;ius quoque dilutum; displicet, Eure, merum:<br>
at nunc iuridicus ius dicit, negligit aequum;<br>
&nbsp;&nbsp;&nbsp;&nbsp;ius ita qui iudex dicet iniquus erit.
</p>

<p>
169.  AD CALVUM
</p>

<p>
Et lare ridiculum est, aliena et quaerere terra<br>
&nbsp;&nbsp;&nbsp;&nbsp;pacem animi; nusquam est, sit nisi, Calve, domi.
</p>

<p>
170. IN MELISSAM
</p>

<p>
Sex nupta et triginta annis, sterilisque, Melissa<br>
&nbsp;&nbsp;&nbsp;&nbsp;nata ex se tandem prole triumphat anus:<br>
cura dei reges vobis proceresque cavete,<br>
&nbsp;&nbsp;&nbsp;&nbsp;portentum statua parturiente fuit.
</p>

<p>
171.  AD DAUNUM
</p>

<p>
Carmen, equestris homo, cur fingis, Daune? poeta<br>
&nbsp;&nbsp;&nbsp;&nbsp;si vis esse nimis forte pedester eris.
</p>

<p>
172.  AD COSMUM
</p>

<p>
Cosme, licet media tua pangas carmine nocte,<br>
&nbsp;&nbsp;&nbsp;&nbsp;affulget schedulae dexter Apollo tuae.<br>
metrica scripturo sal vel sol adsit oportet<br>
&nbsp;&nbsp;&nbsp;&nbsp;perpetuo; insulsa et frigida nemo sapit.
</p>

<p>
173.  AD EURUM
</p>

<p>
Qui se, nec multis praeter se gaudet amicis,<br>
&nbsp;&nbsp;&nbsp;&nbsp;si nihil, Eure, vetat noster amicus erit.
</p>

<p>
174. AD LABIENUM
</p>

<p>
Dum nimium multis ostendere quaeris amorem<br>
&nbsp;&nbsp;&nbsp;&nbsp;in mensa, et positas extenuare dapes,<br>
obtundis; nec coena gulae bene competit, in qua<br>
&nbsp;&nbsp;&nbsp;&nbsp;plus condimenti est quam, Labiene, cibi.
</p>

<p>
175.  IN POLLIONEM
</p>

<p>
Magnificos laudat, misere sed Pollio vivit;<br>
&nbsp;&nbsp;&nbsp;&nbsp;laudem fortassis rem putat esse malam.
</p>

<p>
176. AD SYBILLAM
</p>

<p>
Omnes se cupiunt omni ratione valere;<br>
&nbsp;&nbsp;&nbsp;&nbsp;attamen est verbum triste, Sybilla, vale.
</p>

<p>
177. AD PAPILUM
</p>

<p>
Bellam dicebas Bellonam, Papile, sensi,<br>
&nbsp;&nbsp;&nbsp;&nbsp;suavius hospitium castra inimica darent:<br>
inveniat quicum pugnet, mihi praefero pacem,<br>
&nbsp;&nbsp;&nbsp;&nbsp;ut tua sit soli Penthesilea tibi.
</p>

<p>
178.  AD GALLAM
</p>

<p>
Assurgunt quoties lachrimae tibi, si placet humor<br>
ut divertatur, mingere, Galla, potes.
</p>

<p>
179. AD LABIENUM
</p>

<p>
Quaeris completo quot sint epigrammata libro;<br>
&nbsp;&nbsp;&nbsp;&nbsp;sit licet incertum, sic numerare potes:<br>
plus minus, hebdomada, quotquot nascuntur in una<br>
&nbsp;&nbsp;&nbsp;&nbsp;Londini, faciunt tot, Labiene, librum.<br>
nobiliumque minor numerus censetur utrinque, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;turba sed obscurae plurima plebis erit.
</p>

<p>
180.     IN MARCELLINAM
</p>

<p>
Larvas Marcellina horret, lemuresque, sed illa<br>
&nbsp;&nbsp;&nbsp;&nbsp;nil timet in tenebris si comitata viro est.
</p>

<p>
181.  AD LINUM
</p>

<p>
Henrico, Line, septimo imperante,<br>
nondum pharmacopola quintus urbem<br>
infarsit numero, nec oenopola;<br>
ingens nunc tribus utriusque crevit:<br>
primo sed praeit ordine oenopola, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
ac tanquam alterius parens videtur,<br>
morbos dum creat, inficitque nostra<br>
sensim corpora dulcibus venenis.<br>
quo tandem ruet haec vicissitudo?<br>
quid dicam? nisi daemonas trecentos &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
sementem facere his superfluorum,<br>
omnes quos patimur licentiatos?
</p>

<p>
182.  IN GALLAM
</p>

<p>
Galla melancholiam simulans, hilarare Lyaeo<br>
&nbsp;&nbsp;&nbsp;&nbsp;se solet, et fit non ficta melancholia.
</p>

<p>
183. IN TABACCAM
</p>

<p>
Haud vocat illepide meretricem Nerva tabaccam,<br>
&nbsp;&nbsp;&nbsp;&nbsp;nam vendunt illam, prostituuntque lupae.
</p>

<p>
184.  AD MAURISCUM
</p>

<p>
Nullam Brunus habet manum sinistram,<br>
nec mancus tamen est; sed est quod aiunt,<br>
Marisce, ut caveas tibi, ambidexter.
</p>

<p>
185.  AD PHILLITIM
</p>

<p>
Phillitis, tua cur discit saltare priusquam<br>
&nbsp;&nbsp;&nbsp;&nbsp;firmiter in terra stare puella potest?<br>
non metuis mox ne cadat immatura? caducas<br>
&nbsp;&nbsp;&nbsp;&nbsp;nae sua sic pupas membra rotare facit.
</p>

<p>
186. AD LALAGEN
</p>

<p>
Lingua est Gallica lingua foeminarum;<br>
mollis, lubrica, blandiens labellis,<br>
affundens, Lalage, decus loquenti:<br>
terra est Anglica terra foeminarum;<br>
simplex, suavis, amans, locis honestans &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
semper praecipuis genus tenellum.
</p>

<p>
187.  AD CYPARISSUM
</p>

<p>
Ne nimis assuescas carni, Cyparisse, bovinae,<br>
&nbsp;&nbsp;&nbsp;&nbsp;cornua nam quis scit num generare potest?
</p>

<p>
188.  AD HERMUM
</p>

<p>
Castae qui servit si sit miser, Herme, quid ille<br>
&nbsp;&nbsp;&nbsp;&nbsp;scortum qui metuit? perditus, et nihili est.
</p>

<p>
189.  AD CHLOEN
</p>

<p>
Pulchras Lausus amat; Cholie, quid ad te?<br>
pulchras non amat ergo Lausus omnes.
</p>

<p>
190.  AD PASIPHYLEN
</p>

<p>
Qui te formosam nagat haud oculos habet; at te<br>
&nbsp;&nbsp;&nbsp;&nbsp;nauci qui pendit, Pasiphyle, cor habet.
</p>

<p>
191. IN HERMIAM
</p>

<p>
Hermia cum ridet tetros hahahalat odores;<br>
&nbsp;&nbsp;&nbsp;&nbsp;Herme, ferenda magis si pepepedat erit.
</p>

<p>
192. IN MYCILLUM
</p>

<p>
Cantat nocte Mycillus ad fenestras<br>
formosae dominae, vigil, frequensque;<br>
et cantat lepide, et patent fenestrae<br>
voci, at ianua clausa sola surda est.
</p>

<p>
193.  AD CALVUM
</p>

<p>
Ex reditu lucrum facturus Naevola, praesens<br>
&nbsp;&nbsp;&nbsp;&nbsp;quod sperat recipit; quam cito, Calve, redit?
</p>

<p>
194.  AD HAEMUM
</p>

<p>
Augeae stabulum, Haeme, non inique<br>
Londinun vocitas; scatet profecto<br>
multa impuritie; haec ut eluatur<br>
iam plane Herculeo est opus labore;<br>
nam nunc undique foetidum est, at illic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
non foenum male olet, sed, Haeme, fenus.
</p>

<p>
195.  IN TUCCAM
</p>

<p>
Nil refert si nulla legas epigrammata, Tucca;<br>
&nbsp;&nbsp;&nbsp;&nbsp;de te scribuntur, non tibi; Tulla, tace.
</p>

<p>
196.  AD NISAM
</p>

<p>
Quod melius saltas insultas, Nisa, sorori,<br>
&nbsp;&nbsp;&nbsp;&nbsp;utraque at melior quae neque saltat erit.
</p>

<p>
197. AD PUBLIUM
</p>

<p>
Publi, sola mihi tacenda narras,<br>
sed quae si taceam, loquuntur omnes:<br>
dic tu tandem aliquid meri novelli,<br>
plane quod liceat loqui, aut tacere.
</p>

<p>
198.  AD COSMUM
</p>

<p>
Qualis, Cosme, tuae est haec excusatio culpae?<br>
&nbsp;&nbsp;&nbsp;&nbsp;suasit Amor! quasi non pessima dictet Amor!<br>
ille deus natos ferro violare parentes<br>
&nbsp;&nbsp;&nbsp;&nbsp;fecit, patronem quem tibi, inepte, paras.
</p>

<p>
dic odio potius factum, dum mittis Amorem; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;dic aliud, dic tu quicquid, amice, lubet.
</p>

<p>
199. IN HARPACEM
</p>

<p>
Foenore ditatus civis, nunc rusticus Harpax<br>
&nbsp;&nbsp;&nbsp;&nbsp;foeno ditescit; re minor, at melior.
</p>

<p>
200.   AD OLUM
</p>

<p>
Nupsisse filiam, Ole, foenorati<br>
gestis; quid ita? corrupta nun datur?<br>
"prorsus ut dicis," ais, "et gravida"; te, Ole, iam laudo<br>
qui fenus addis tale fenoratori.
</p>

<p>
 201.  AD DAUNUM
</p>

<p>
Sponsam, ne metuas, castam tibi, Daune, remisi<br>
&nbsp;&nbsp;&nbsp;&nbsp;ipsam, ni credis tu mihi, Daune, roga.
</p>

<p>
202.  IN LAGUM
</p>

<p>
Cum vix grammatice sapiat tri verba ligare,<br>
&nbsp;&nbsp;&nbsp;&nbsp;diis Lagus invitis versificator erit:<br>
evenit ebriolis vitium par, protinus omnes<br>
&nbsp;&nbsp;&nbsp;&nbsp;saltare incipiunt cum titubare timent.
</p>

<p>
203.  IN VERGUSIUM
</p>

<p>
Nil amat invectum Vergusius, extera damnat;<br>
&nbsp;&nbsp;&nbsp;&nbsp;nec vicina licet, Gallica vina placent:<br>
haud piper attinget crudus, procul aurea poma<br>
&nbsp;&nbsp;&nbsp;&nbsp;Hespieridum calcat, nec pia thura probat.<br>
bombycis deridet opes, et patria laudat &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;lanea, re vera non aliena sapit.<br>
sed tamen uxorum Rufini, iamque maritus,<br>
&nbsp;&nbsp;&nbsp;&nbsp;ardet: at haec trita et non peregrina putat.
</p>

<p>
204. IN HIPPONACEM
</p>

<p>
Terget lineolis genas manusque,<br>
vix toto lavat Hipponax in anno,<br>
rugas dum metuens cutem puellis<br>
servat, sed bona perdidit paterna.<br>
non est lautus homo: quid ergo? tersus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
205.     AD CALLIODORUM
</p>

<p>
Sollicitus ne sis signum fatale cometa<br>
&nbsp;&nbsp;&nbsp;&nbsp;ut quid portendat, Calliodore, scias;<br>
expectes cladem (domini natale propinquat)<br>
&nbsp;&nbsp;&nbsp;&nbsp;non hominum, sed tu, Calliodore, boum.
</p>

<p>
206. AD GLAUCUM
</p>

<p>
Ius qui bonum vendit cocus<br>
melior eo est qui polluit<br>
ius omne fucis non bonis,<br>
sit, Glauce, turgidus licet,<br>
raucisque saevior Notis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
207. IN HANNONEM
</p>

<p>
Carmina multa satis pellucida, levia, tersa;<br>
&nbsp;&nbsp;&nbsp;&nbsp;naturae vitreae sed nimis Hanno, creat.
</p>

<p>
208.  IN LIBRARIOS
</p>

<p>
Impressionum plurium librum laudat<br>
&nbsp;&nbsp;&nbsp;&nbsp;librarius; scortum nec non minus leno.
</p>

<p>
209.  AD GAURUM
</p>

<p>
Pollio tam brevis est, tam crassus, ut esse Gigantis<br>
secti dimidium credere, Gaure, velis.
</p>

<p>
210. AD LIGONEM
</p>

<p>
Cur non salutem te rogas equo vectum?<br>
ne equum tuum videar, Ligo, salutasse.
</p>

<p>
211.  AD ALBIUM
</p>

<p>
Dextre rem peragens, vel imperite;<br>
vera an ficta, loquens, iocosa vel tu,<br>
Albi, seria, semper erubescis:<br>
hinc te ridiculum, levemque reddis.<br>
at tandem vitium pudoris omne &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
vis deponere? vis? adi lupinar.
</p>

<p>
212. AD OLYNTHUM
</p>

<p>
Dum sedet in lasano dormescit praetor Olynthus,<br>
&nbsp;&nbsp;&nbsp;&nbsp;et facit in lecto quod facit in lasano.
</p>

<p>
213. IN PANDARUM
</p>

<p>
Scrotum tumescit Pandaro; tremat scortum.
</p>

<p>
214. IN HANNONEM
</p>

<p>
Scorti trita sui vocat labella<br>
non mellita, sed Hanno saccaranta;<br>
at nescit miser extrahi solere<br>
ex dulci quoque saccaro venenum.
</p>

<p>
215. AD LIGONEM
</p>

<p>
Purgandus medici non est ope Caecilianus,<br>
&nbsp;&nbsp;&nbsp;&nbsp;purgandus tamen est; num, Ligo, mira loquor?<br>
purgandus gravidae de suspitione puellae.<br>
&nbsp;&nbsp;&nbsp;&nbsp;ne te detinieam, Caecilianus adest.
</p>

<p>
216.  IN MUNDUM
</p>

<p>
Mundo libellos nemo vendidit plures,<br>
novos, stiloque a plebe non abhorrenti;<br>
quos nunc licet lectoribus minus gratos<br>
librarii emptitant, ea tamen lege<br>
ne Mundus affigat suis suum nomen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT>
</p>

<p>
217.  AD LAUSUM
</p>

<p>
Non si quid iuvenile habeat mea carmina, Lause<br>
&nbsp;&nbsp;&nbsp;&nbsp;sed vulgare nimis, sed puerile veto.
</p>

<p>
218.  AD BASSUM
</p>

<p>
Servum quando sequi cernit te, Basse, cinaedum<br>
&nbsp;&nbsp;&nbsp;&nbsp;uxori te vult Cinna preire tuae.
</p>

<p>
219. AD LAMIANAM
</p>

<p>
Nequidquam Lamiana cutem medicaris, et omni<br>
&nbsp;&nbsp;&nbsp;&nbsp;detersam tentas attenuare modo:<br>
innocua illa satis per se manet; eripe luxum,<br>
&nbsp;&nbsp;&nbsp;&nbsp;eripe nocturnae furta nociva gulae.<br>
pulcher ut in venis sanguis fluat atque benignus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;cures; curabis sic, Lamiana, cutem.
</p>

<p>
220. IN LIGONEM
</p>

<p>
Funerea vix conspicimus sine veste Ligonem:<br>
&nbsp;&nbsp;&nbsp;&nbsp;an quia tam crebri funeris author erat?
</p>

<p>
221.  IN MARSUM ET MARTHAM
</p>

<p>
Marsus ut uxorem, sic optat Martha maritum:<br>
&nbsp;&nbsp;&nbsp;&nbsp;ambos quid prohibet quod voluere frui?
</p>

<p>
222.     AD PONTILIANUM
</p>

<p>
Iste Bromus quis sit qui se cupit esse facetum,<br>
&nbsp;&nbsp;&nbsp;&nbsp;plane vis dicam, Pontiliane? planus.
</p>

<p>
223.  AD SYRAM
</p>

<p>
Vna re sapere omne foeminarum<br>
se credit genus: illa res negare est.<br>
una re sapere ut magis studeret<br>
optandum foret: illa res tacere est.
</p>

<p>
224.  IN HERMUM
</p>

<p>
Omnibus officii ritu se consecrat Hermus,<br>
&nbsp;&nbsp;&nbsp;&nbsp;talia sed nunquam sacra litare solent.
</p>

<p>
225. IN CAMBRUM
</p>

<p>
Cum tibi vilescat doctus lepidusque Catullus,<br>
&nbsp;&nbsp;&nbsp;&nbsp;non est ut sperem, Cambre, placere tibi.<br>
tu quoque cum Suffenorum suffragia quaeras;<br>
&nbsp;&nbsp;&nbsp;&nbsp;non est ut speres, Cambre, placere mihi.
</p>

<p>
226.  IN EUNDEM
</p>

<p>
Disticha cum vendas numerasti, Cambre, vis unum;<br>
&nbsp;&nbsp;&nbsp;&nbsp;pastor oves cuperet sic numerare suas.
</p>

<p>
227.  AD GRAIOS
</p>

<p>
Graii, sive magis iuvat vetustum<br>
nomen, Purpulii, decus Britannum,<br>
sic Astraea gregem beare vestrum,<br>
sic Pallas velit; ut favere nugis<br>
disiuncti socii velitis ipsi, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
tetrae si neque sint, nec infacetae,<br>
sed quales merito exhibiere plausu<br>
vosmet, ludere cum lubet, soletis.
</p>

<p>
228.  AD LIBRUM
</p>

<p>
Verborum satis est, oneri sunt plura libello;<br>
&nbsp;&nbsp;&nbsp;&nbsp;sermo vel urbanis multis obesse potest.<br>
partibus ex brevibus quae constat inepta figura est<br>
&nbsp;&nbsp;&nbsp;&nbsp;si sit longa nimis; par modus esto pari.
</p>
 <p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/campion.html">Campion</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>