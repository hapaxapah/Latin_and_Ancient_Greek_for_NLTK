<html>
	<head>
		<title>
			Campion: De Pulverea Coniuratione II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THOMAE CAMPIANI DE PULVEREA CONIURATIONE LIBER SECUNDUS
</p>

<p class=smallborder></P>
       
<p>
<b>ARGUMENTUM</B>
</p>

<p>
Faucus ut opportune opera fatoque prehensus<br> Cneveti scelus expandit, cameramque secundus<br> persequitur liber. excusso nova gaudia somno<br> rex placide admittit, toto quae, luce renata,<br> urbe calent. studio capiendae fingit Elizae&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br> venatum multis Digbaeus cinctus amicis.<br> vindictam statuit populo acclamante senatus,<br> Ignati umbra animos impellit ad arma rebelles.<br> coniuratorum foedantur pulvere vultus,<br> pugna mox caesi qui sunt, captive sub umbra. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B>  </p>

<p class=shortborder>
</p>

<p>
his vix digestis premit oras Oceani sol<br> mane. cui ignaro spectacula quanta parantur,<br> quam taciti sceleris plena, et maeroris acerbi?<br> sed neque prodigiosi ignes nec turbinis atri<br> insolitus fragor ardentes terrebat equorum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br> praecipitantum animos, non fluxum aut pensile monstrum<br> nox tenebris contenta suis, et luna vetustis<br> sideribus, nec spectra solo dant, nec nova coelo<br> signa, sed innocue per amica silentia vadunt.<br> eduntur clausis suspiria nulla sepulchris &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br> non audita strigum vox, non ignoti ululatus,<br> tympana nulla tremunt, nec murmura maesta tubarum.<br> numinis offensi nondum praenunciat iram,<br> occultive metum portenti inamabile quidquam.<br> tempus erat penitus victis mortalia curi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br> alta inspiratos traherent cum pectora somnos.<br> ante fores Faucus (vacua cui Percius aede<br> omnia permisit) stat solus, et ultimus ausi<br> tanti, parque actor. sed enim quid mentis habere<br> impius, aut animi potuit? fastigia templi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br> si dubia forsan licuit pertingere luce,<br> perdita seu tantum versus loca lumina sacra<br> tenderet, antiquis regum veneranda sepulchris,<br> omnia momento quae fundere sperat et audet?<br> sacra prophana unum est, scelus imperterritus ardet, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br> quicquid et ingentem poterit celebrare ruinam.<br> hinc ibi Cnevetus cunctantem ut cernit (adesse<br> quem vigilum stipante globo iam fata monebant)<br> prendi suspectum iubet, et numquid tegat arcte<br> quaeri. funiculos ad sola incendia natos &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br> et quae conducunt his instrumenta scelesti<br> vestibus expromunt rimantes. nec mora: captus<br> denudatusque intrepido coeptum ore fatetur,<br> ac veluti iusto turget, coelemque merenti,<br> nec nisi non facto dolet. horribilisque recluso &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>35</FONT></B><br> fornice letiferum cumulum mirantibus addit,<br> Faucum istic, dudum quo festinabat, adortum<br> tota cum turba succensa mole seipsum<br> flammis devovisse prius quam vincula ferret.<br> tam miro ambiguos nectit Deus ordine casus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>40</FONT></B><br> praepositis camerae custodibus, illico vinctum<br> monstrum execrantes ad sacra palatia ducunt,<br> ut fit ubi fidis canibus latrantibus ursum<br> concurrente trahunt multa per compita plebe.<br> insomnes aula proceres quid pulveris affert &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>45</FONT></B><br> nuncius expectant, nova qui pandente stupescunt<br> Cneveto, nec se retinent, quin protinus omnes<br> nocte intempesta licet haec sua gaudia vati<br> sceptigero asportent, ceu visa insomnia somno.<br> praecedit reliquos thalamorum munere custos &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>50</FONT></B><br> excelso duce prognatus, Suffolcius heros,<br> quo patriae nec erat, nec regis amantior alter,<br> impatiensque morae vix dum satis experrectum<br> inclamat dominum. "patet omnis fraus, patet ingens<br> infandumque scelus, loca sunt suspecta senatus &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>55</FONT></B><br> pulvere onusta. tenet tanti custodia furti<br> artificem. regum o decus, o ter maxime vates,<br> te populo, populumque tibi, tria regnaque solus<br> servasti, tua nos nunquam praesagia fallunt.<br> per te diva uxor, per te tua regia proles, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>60</FONT></B><br> per te iam numenque tuum nos vivimus omnes<br> spiramusque. tibi debetur civica laurus,<br> et capiti veris diademata lucida stellis."<br> laetus, et ut sanctum decuit, mox lumina coelo<br> attollens sacrasque manus rex fervidus infert: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>65</FONT></B><br> "haec tua sunt, patrone Deus, tua sola fatemur<br> sunt immensa opera, at multo clementia maior."<br> liberiore dein sermone sopore fugato<br> laetitiam celebrant hanc festam, quamque quotannis<br> natos natorum semper renovare iuvabit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>70</FONT></B><br> sic tandem tenebris exhaustis quinta Novembris<br> candida lux coelo surgit, qua faustior aevo<br> non ulla exposuit radios, nec postera promet.<br> iamque exurgenti factis operisque diurnis<br> urbanae plebi simul horum fama notescit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>75</FONT></B><br> heu quantus stupor accessit! <i>quam vivida fervent</I><br> gaudia! nec capiunt eventus saepe volutos<br> exiguae mentes, nec se satiare loquendo<br> possunt, nec satis illa sibi fecisse putando.<br> venatum simulat Digbaeus rure frequentem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>80</FONT></B><br> oblectamentum, quo nil prius, et minus ipsa<br> natura nocuum, lepori detexere gressus<br> sive lubet, celeres seu cursu&nbsp;evincere cervos.<br> longe aliud Digbaeus agit, nec vultibus aegrum<br> dissimulare animum potuit, nec voce sagaces &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>85</FONT></B><br> pro more exhilarare canes. stupet anxius, et se<br> neglecto suspendit equo, sibi pondus, et illi.<br> accelerans fatum, capienda regia virgo<br> sollicitant hominem sua quem fortuna beavit.<br> horum sed nil te metuentum, o dulcis Eliza, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>90</FONT></B><br> exercet pietatis amore, virtutis et artes<br> augustae et quales debentur mollibus annis.<br> vultu candor inest, mens candida, sideris instar<br> luce micas plena semper, sine labe vel umbra.<br> per te aditum sperare audet scelus? horrida per te &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>95</FONT></B><br> bella ciere tubis quas dira inflabit Erinnys?<br> post fratres caesos, commactatosque parentes<br> solane tu regnare potes, vel praeda coacta<br> sanguineum patrio capes ex hoste maritum?<br> te dea, te leviora manent, melioraque fata, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>100</FONT></B><br> grata Palatini quondam connubia nectes,<br> atque triumphali duce Rhenum ardebis amore<br> visere, natorum mox foelicissima mater.<br> perpetuusque viae comes hinc cum coniuge fida<br> ibit Haringtonus, cuius nunc <i>sub lare tuto </I>&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>105</FONT></B><br> flos sacer invitis praedonibus ipsa virescis,<br> amborum pia cura, et delectabile pignus.<br> sed reducem sua tecta senem (sic astra minantur)<br> haud unquam excipient, nec cernet patria tellus,<br> mors iter obsidio premet, affectusque seniles. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>110</FONT></B><br> Musa reflecte gradum, vocat urbs, ardensque senatus<br> vindicta, atque odio iuste execrabilis ausi.<br> sanctis ergo Deo votis templo ante solutis<br> assueta ingreditur pompa rex aureus aedes<br> e flamma ereptas, solioque insedit avito. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>115</FONT></B><br> principibusque viris in morem utrinque locatis,<br> surgit Elismerus, sua nude iura crepantis<br> qui legis moderator erat, custosque sigilli,<br> utque erat insigni gravitate verendus et ore,<br> sic prior excelsi est pro ritu muneris orsus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>120</FONT></B><br> "quae mihi sunt huic apta loco meditata, reique<br> propositae, tibi soli, o rex, praevisa repressit<br> res nova, res maior quam possit vocibus ullis<br> aequari, mente extensa vel tota subiri.<br> nil aevo tale, o patres proceresque, priori &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>125</FONT></B><br> auditum, haec quoque vix credent fortasse minores.<br> vixque sui fecere fidem licet eruta vulgi<br> eminuere oculis sceleris documenta nefandi:<br> quamlibet et clare monstri caput omnia profert<br> veris <i>insanus </I> fari maiora videtur. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>130</FONT></B><br> certa nimis tamen his latuere pericula tectis,<br> pernicies aderat prope, sed propior Deus, atris<br> fulminibus foetam qui nubem luce retexit<br> uni praemissa regi vatique Iacobo.<br> illi laus igitur sit, in omneque gloria seclum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>135</FONT></B><br> huic vero ut patriae sit gratia summa parenti.<br> unde autem scelus hoc manat si quaeritis, alma<br> fit rea relligio, pietas caedem atque rapinam<br> nempe sitit: 'clemens Deus haec incendia poscit .'<br> authores Romae servos habet, ultimus actor &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>140</FONT></B><br> molem cuius erat funestam accendere munus.<br> <i>solus turre nimis digna custode tenetur,</I><br> urbe latent reliqui, obscuri vel rure vagantur.<br> insidiis olim hinc satis urgebamur et armis,<br> substrato nunc igne: quid expectabimus ultra? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>145</FONT></B><br> spem regni et decus omne uno sufflamine (totus<br> horresco referens) <i>rutilas sparsisse per auras</I><br> sperabant occulti hostes, nec parcere regi<br> tam placido, abstinuisse suis nec denique norunt.<br> pulveris his ergo ruituri in fulgura tectis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>150</FONT></B><br> pondera supposuere cadis ingentia plenis<br> nostram in pernitiem, mista et ferrugine multa<br> Aetnaeas implent latebras quo certior ictu<br> undique securos maiori strage feriret,<br> cum capite et sacro simul omnes perderet artus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>155</FONT></B><br> heu quibus orba suo miseranda Britannia sole<br> plangeret in tenebris, luna, atque minoribus astris,<br> principe sublato duce, syderiisque puellis?<br> quis templis lumen praeberet? rura quis arte<br> aspera corrigerent, pacemque imponeret armis? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>160</FONT></B><br> per fora quis lites sedaret iure paterno?<br> quae demum insultus externos cura caveret?<br> vincentis quae vis sceleris fraenare furorem<br> grassantem interne poterat? matrumve levare<br> uxorum aut luctus quae tum solatia possent, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>165</FONT></B><br> momento clades si tantaque, tamque inopina<br> contigerat media positis in pace Britannis,<br> cunctis ordinibus velut uno fulmine fusis?<br> sic tua, Roma, furit rabies, horrendaque proles<br> Ignati, ambiguus commisto daemone partus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>170</FONT></B><br> quo, rex, usque feres mala tot mitissime multa?<br> infoelix sibi quem statuet patientia finem?<br> iam placabilitas nocet, impunitaque crescet<br> nequitia in seram tandem nutrita ruinam.<br> non est quod metuas labem meruisse tyranni &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>175</FONT></B><br> cunctos si perimit sontes nunc poena repertos.<br> crudelis, si mitis, eris. par opprimat aestus<br> vitio pestiferos, tua quos prudentia mire<br> avertit, superaque sinus cor luce refertum."<br> his graviter dictis, sic regius incipit ardor. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>180</FONT></B><br> "soli nostra salus summo aeternoque parenti<br> debita sit, tantis eius clementia nullum<br> laudibus admittit socium, atque immensa potestas.<br> effugisse sat est hostilia fulmina nobis, <br> istos ingrati nequid meditemur honores." &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>185</FONT></B><br> exorsus tali pius est sermone monarcha.<br> verborum sed enim cur haud superabile flumen<br> ingredior? cymbaque levi feror altus in aequor<br> immensum, celsis mox exorbendus ab undis?<br> sic Phoebi puer egit equos, ita parva cicada &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>190</FONT></B><br>exili tonitru Iovis assimulabit hiatu.<br> pascua nam veluti cum ver infantibus ornat<br> floribus, egelidae solvuntur in aethere nubes,<br> et placide dulces succedunt imbribus imbres,<br> nil saevi si non cogente Aquilone minantes, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>195</FONT></B><br> vocibus haud aliter iucundis ora liquescunt<br> sceptiferi dicentis, et aurea flumina fundunt,<br> quae modo si fervent facere hoc invita videntur,<br> flatibus et tanquam adversis animata feruntur.<br> ingratos prout et facili castigat abusos &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>200</FONT></B><br> Papicolas bonitate sua rex concitus aestu<br> fulmineo, nolensque ardet, dum saeva recenset<br> prodigia, et tribus intentata pericula regnis<br> per scelus, atque dolum, et quo nil violentius, ignem.<br> irae non igitur reprimendae laxat habenas, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>205</FONT></B><br> sopitumque diu vagina diripit ensem,<br> elata magnum dimittens voce senatum.<br> "tempus," ait, "veteres nunc est defendere leges,<br> non reperire novas. vindictam sumite, nostra<br> iam nihil impediet clementia, victa recessit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>210</FONT></B><br> quilibet ergo suas sedes petat, undique sparsos<br> suppliciis multate hostes, dignoque cruore<br> eluite hance labem, ac terram purgate Britannam."<br> dixit: prosequiturque abeuntem murmure laeto<br> tota cohors, lenemque vocat iustumque Iacobum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>215</FONT></B><br> sed conspirati scelerum discussa suorum<br> nubila cernentes, et nuda fronte patere<br> coepta horrenda tremunt, turpes ceu Gorgones unda<br> cum se tranquilla aspiciunt, pudor et metus urgent.<br> ac veluti tragico cum turget scena cothurno, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>220</FONT></B><br> Alcidesque furens agitur, fataleque Nessi<br> induitur donum, fumat vel coena Thyestei,<br> spectante Althea vel stipes luridus ardet,<br> instruitur tristi crudelis fabula pompa,<br> emergunt Cocyto umbrae miseranda malorum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>225</FONT></B><br> omnia ructantes, proceditque unus et alter<br> belle actus. lachrimis turgessere lumina tandem<br> spectantum incipiunt extremus ut advenit horror,<br> dum latera actores rumpunt, tanguntque coronam.<br> sed mox deficiunt scena sive voce silenti, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>230</FONT></B><br> explosique moram metuunt, latebrasque petiscunt.<br> sic ubi summa operis, messisque, et palma vocaret<br> ad praedam coniuratos, et saeva trophaea,<br> fornice detecto mutescunt. obvia passim<br> sanguineae Nemesis disclusos terret imago, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>235</FONT></B><br> credunt iam tenebris potius quam viribus ullis<br> vitas incertas et spes. mediaeque sub umbra<br> noctis Lambethi coeunt, eventaque volvunt.<br> conqueritur primo Vritus. "quid doemonis atri<br> protulit occultum facinus? namque haud Deus," inquit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>240</FONT></B><br> "sanctorumve aliquis tam pulchros proderet ausus.<br> occidimus: spes, o socii, iam corruit ingens,<br> et meriti decus in lacrimas vanescit et umbras.<br> quem portum petimus? votis contrarius Auster<br> propositum turbavit iter, coelumque procellis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>245</FONT></B><br> undique crudescit, Syrtes atque aspera saxa<br> obiectans oculis, Scillasque et mille Charibdes.<br> armis nulla salus, nec si fuga forte deceret<br> tam sublime ausos quicquam prodesset. ubique<br> ignotus speculator adest, quotque ora tot hostes &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>250</FONT></B><br> aspicimus. certam promittunt omnia cladem."<br> "tardius aut citius genitum quidcunque peribit."<br> Percius exclamat, "liceat mortalibus esse,<br> nec coepti nos poeniteat, nec sortis iniquae:<br> quod nequeas mutare feras. non omnibus unum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>255</FONT></B><br> impendet fatum, impendet tamen omnibus unum.<br> sic iter ingressus coelo fortasse sereno<br> perpetuam per planitiem sterilemque viator,<br> non illic hominum apparent, non tecta ferarum,<br> non virgultum humilem nec dumus proiicit umbram, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>260</FONT></B><br> terra Iovi patet omnis et irascentibus Euris.<br> ille via laetatur adhuc radiisque benignis,<br> aetheris at si sit facies mutata repente,<br> si fulmen tonitrusque fremant, premat imbribus Auster,<br> quid faciat miser? incoeptum num deserat ergo &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>265</FONT></B><br> exanimatus iter? reliquum imperterritus omni<br> conatu an peraget, feret et quae ferre necessse est?<br> deficiente dolo, quid in considimus armis?<br> virtutem exacuant nunc ipsa pericula nostram.<br> bellum finis erat, quo nondum utamur adempto." &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>270</FONT></B><br> Percius arma, fugam laudat Vinterus, et aptam<br> pollicitus navem dubio praeponit honesto<br> utile, quod certam possit spondere salutem.<br> "quo tandem, aut ad quos fugientia tendimus," inquit,<br> "vela?" Catesbeius. "quos imploremus amicos? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>275</FONT></B><br> anne illos quorum vano molimine causam<br> perdidimus? temere quorum violavimus aras?<br> coepta peracta licet grata et speciosa fuissent<br> nostra, infecta odium parient, spretisque pudorem.<br> quin aliquod demum factum edimus, imus ad arma, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>280</FONT></B><br> sic non indecores, sic non moriemur inulti."<br> haec fato furiali omnes "arma, arma" tumultu<br> ingeminant, tollunt animos virtute coacta,<br> ceu cum nulla fugae reliqua est via, nulla saluti,<br> obvertunt cervi canibus se, in cornua surgunt, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>285</FONT></B><br> et sine spe tremulo contra luctamine tendunt.<br> maxima consilii vis ad nova bella cienda<br> est data Iesuitis, eadem quos culpa prophanis<br> miscet, et eiusdem stimulat mens conscia causae.<br> nocte igitur praemissus eques luctum explicat omnem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>290</FONT></B><br> Garneto, extremo in casu decretaque bella.<br> ille metu trepidans socios arcessit, acerba<br> praescripti degustata novitate pericli<br> exacuens prius, obtusis mora ne quid obesset.<br> convenere patres, venerabile nomine solo &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>295</FONT><br> </B>concilium, nam voce metum vultuque fatentur<br> pertimidi, primis nec adhaerent proxima verba.<br> tandem Garneti effundit se viribus auctis,<br> copia solliciti sed et haec quoque plena timoris.<br> "heu quantis nos foeta malis sors obsidet," inquit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>300</FONT></B><br> "o socii, ah metuo hinc noster iam funditus ordo<br> ne cadat, abruptique gemat sub pondere coepti.<br> usque adeo indignam sapit, et quam quilibet horret<br> barbariem, licet hoc aliam fortasse peractum<br> indueret speciem, commutaretque colorem, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>305</FONT></B><br> quodque atrum nunc conspicitur remearet in album.<br> quis fidei pactae oblitus nostrique suique,<br> indicium dedit extrema emolitus in hora<br> infoelix animaque suae, nostraeque saluti?<br> sed tam dira Deo credo molimina nunquam &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>310</FONT></B><br> sat placuisse, aliud prorsum clementia patris<br> aetherei exposcit, miserorum animusque misertus.<br> quid memorem extinctae plusquam miranda misellae<br> reginae effugia? exemplo mihi sufficit unus<br> interpres verax nimium, nimiumque benigno &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>315</FONT></B><br> afflatu adiutus, scriptum qui debile vertit<br> nostram in pernitiem, frustra quam tendimus illi.<br> insidias nondum natus contempsit, et ipsis<br> in cunis magno potuit plus Hercule, binos<br> quem manibus colubros extinguere Graecia fingit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>320</FONT></B><br> Iupiter huic fertur pater et patronus, at illi est<br> verus, et omnipotens, et ad omnia numine praesens."<br> "res magis eventis cur censes," increpat Hallus,<br> "quam recta ratione, pater? divina voluntas<br> quas acies olim instruxit bis fuderat hostis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>325</FONT></B><br> peiores igitur tibi, contemptaeque videntur?<br> pulsus et a Turcis rex Gallicus, an minor ergo<br> causa, ut sorte fuit? num classica digna triumpho<br> quae capta cecinere Rhode, aut meliora putemus,<br> obsessos quod iniqua pios victoria sprevit? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>330</FONT></B><br> nobis fas, nostrae non est diffidere causae."<br> haec disceptari Gerrardus tempore tali<br> Tesmundusque vetant, sibi nunc opus esse suisque<br> mox ut succurrant re, consilio, auxilioque.<br> arma movenda premunt, nec in his mora tuta movendis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>335</FONT></B><br> Garnetus nondum quassato robore regni,<br> rege vigente, in vindictam populoque furente,<br> difficile esse armis contra contendere suadet.<br> Hallus huic haeret parti, nec convenit illis<br> inter se, variat dubias sententia mentes. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>340</FONT></B><br> ex improviso attonitis sese obiicit umbra<br> Ignati, tristi aspectu, saevumque minanti;<br> olim qualis erat, cum publica castra sequendo<br> fessus militiae valedixit, et ordinis author<br> esse novi voluit, metuit nec nomen abuti &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>345</FONT></B><br> audito quo terra tremit, quo sternitur Orcus.<br> hisque ferus pavidos incessit vocibus ultro.<br> "unde animis tantus labor? eccum Ignatius adsum<br> Loyola, patronumque ducemque agnoscite vestrum.<br> ah pudet, o socii, vel vos Phlegetonte vomenti &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>350</FONT></B><br> terrores flecti, nostrum pallere nefas sit.<br> vos pedibus regum par est capita aurea vestris<br> calcare, atque omnes rerum contemnere casus,<br> adversis etiam pandentes vela procellis.<br> magno equidem incaepto laudem meruisse fatebor &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>355</FONT></B><br> ingentem utcumque est voto fraudata voluntas:<br> quod lepide modo cessisset, fataleque pulvis<br> fecerat officium, sparsusque senatus&nbsp;in auras<br> fulmine Romano totus cum rege perisset,<br> o quantum decus hinc? qualis mihi fama meisque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>360</FONT></B><br> iure affulsisset? magnum ut terroribus orbem<br> noster adimplesset cunctis mirabilis ordo!<br> Gloria sed nobis se invidit tanta, suosque<br> nectare quos aluit Spes felle fefellit alumnos.<br> utraque nunc igitur valeat dea, spes nova vestris &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>365</FONT></B><br> mentibus accedat, nova gloria laeta sequetur.<br> arma animis versate, nec his dolus exulet armis:<br> principio passim rumores spargite vanos,<br> Papicolasque metu caedis terrete futurae;<br> impendere illis communem fingite cladem, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>370</FONT></B><br> occulte peragi rem, maturamque minari<br> vim subitam, nisi vi contra maturius itur.<br> vocibus interea vosmet spaciosius ipsis<br> currite circumquaque, recurrite, et undique notos<br> sollicitate viros, miserisque implete querelis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>375</FONT></B><br> foemineum genus, immensi loca cuncta onerate<br> suspicione mali, nihil ut sit tutius armis.<br> ipse ego Tartareosque Metus Furiasque ciebo<br> diras, atque imis quicquid saevi abditur umbris."<br> vix ea fatus erat, subtus cum terra dehiscens &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>380</FONT></B><br> pandit Avernales flammis crepitantibus undas,<br> misceturque suis Ignatius, omnia turbans<br> adventu primo. Dirarum nomina rauca<br> voce tonat, trepidosque Metus vocat, excitat omnes<br> impiger e caveis Furias, ignobilis addens &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>385</FONT></B><br> horribilem vulgi numero sine et ordine turbam.<br> sic aciem instructam superas agit acer in auras,<br> ignitum quatiens dextra intentansque flagellum,<br> Tartareo spectante, suo nec poenitet ipsum<br> cedere iam de iure pari, unum pectus utrisque est. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>390</FONT></B><br> visa sed haec oculis spectantum excussa repente<br> restituere solum, divulsaque Tartara claudunt.<br> terruit, ac merito, patres mirabile spectrum,<br> et consternatis si non Ignatius illas<br> firmasset, rigido mentes horrore fugasset. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>395</FONT></B><br> omnia sed <i>tumidis animis </I> despecta minori<br> <i>iam facie </I> apparent: Alcides maximus illis<br> Antaeum attollens Pigmaeus cum grue certans<br> vix foret, aut gestans lactentem simia pupum.<br> flumine sic atro turgent, ita sceptra sacrata &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>400</FONT></B><br> et regum elati prae se diademata temnunt,<br> heroes nunc orbe novi, ac domini dominantum.<br> iamque exclusa Erebo furiarum maxima bellum<br> quae serit, et cui regnorum discordia cordi est,<br> flammam Iesuitis Stygiam ceu fulmen in ora &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>405</FONT></B><br> coniicit, ima petit vesanus viscera fervor.<br> praecipitesque agitat diversos, arma frementes,<br> implentesque sacris sua classica dira susurris.<br> verum accendenti maiori lampade Martem<br> Garneto, occurrit peracuta armata securi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>410</FONT></B><br> immensaque ferox Nemesis, taboque madenti,<br> intentamque aciem vibrans haec intonat ore:<br> "cur bellum concire opera contendis inani,<br> vecors, aut fatis ultra te opponere tentas?<br> plus satis admisti sceleris, tua perdita facta &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>415</FONT></B><br> prodita iam poenam exposcunt quam sanguine solves,<br> nec tua multorum marcescens vita dierum est.<br> externam malefidus opem, ne credulus erres,<br> <i>distrahit </I> Oceanus, procul hinc tibi Roma vocanti.<br> quid coelum, magnis coelum si sontibus ullum est?" &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>420</FONT></B><br> talia vaticanata fugit velut umbra, relinquens<br> exanimem, mortisque metu prope iam morientem<br> at scelera his tandem lucem didicere magistris<br> ferre, palam coeunt turbae, atque hostilia tentant.<br> aedes invadunt alienas, limina clausa &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>425</FONT></B><br> vi penetrant, rapiunt in fortia praelia doctos<br> sicubi equos, vetitisque trahunt de postibus arma.<br> illis urbani, maior quos concitat ardor,<br> assiduo socii miscentur, et undique crescunt,<br> aequore tranquillo ceu quando inopina virescit &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>430</FONT></B><br> tempestas, ruit hinc Notus, hinc ferus involat Eurus,<br> tolluntur fluctus paulatim, nubila coelo<br> se produnt, magis atque magis iam iamque timere<br> incipiunt nautae sibi divitibusque carinis.<br> sic etiam subitis cum rura tumultibus ardent &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>435</FONT></B><br> (alta quibus facilisque quies assueverat olim)<br> quasque magis metuit plebs quam sua numina<br> legescontemni, nihilique videt nunc esse. furori<br> cedere ius, ferroque geri rem. quisque minatur<br> naufragium sibi, se vix tectis aut sua credit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>440</FONT></B><br> gens ita nunc natis horret Cornavia turbis<br> perpetuos quorum placide praeterfluit agros<br> dulcis Avona, ortu decursuque aemula solis.<br> ante alios annis gravis, ingenioque Grevillus<br> <i>turbida cui ceu custodi </I> provincia cessit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>445</FONT></B><br> rumores varios spargi, admittique rapinas<br> audit, nil magni, nil tanto at nomine dignum.<br> vultu sed Stygiam dum vim fugat aethere ab alto<br> sidereus iuvenis, subtus tremit imaque turma,<br> ceu sternuntur aves aquila volitante minores. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>450</FONT></B><br> aspicit ecce senem cunctantem, animoque futura<br> delibantem, igitur densa nube undique tectus<br> advolat, et roseis digitis simul eximit unum<br> ex illis radiis circum aurea tempora qui stant<br> perpetuum in sertum glomerantes, sideris instar. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>455</FONT></B><br> ille, viri dextrum, iubar hoc iaculatus, ocellum<br> percutit, auratisque petit summa aethera pennis.<br> protinus horrescit coelesti percitus ictu<br> mortalis, sentit maiori lumine totum<br> perfundi caput et pectus. videt omnia multo &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>460</FONT></B><br> acrius, atque sapit praesentia sive futura.<br> quos modo contempsit rumores nunc timet, ante<br> dicta audita simul trutinata lance coercens.<br> principia haud ita magna graves portendere motus<br> aestimat interea, quos vel componere miti &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>465</FONT></B><br> arte parat, vel vi stimulata extinguere saltem.<br> cogitat ingentes quandoque existere flammas<br> parva ex scintilla quia sit neglecta furenti:<br> caute vel in minimis prodest vigilantia rebus.<br> non bene custodita suae primum ergo redegit &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>470</FONT></B><br> arma potestati, fortes sermone bonosque<br> prudenti exacuans, quosque aut fortuna genusve<br> extulit hortatur memorans sortemque genusque.<br> at patriae cunctos communi incendit amore,<br> aspergens odio turbas probrisque rebelles: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>475</FONT></B><br> excultaeque adeo valuit facundia linguae<br> ut contempti hostes desertique ocius ultro<br> diffugiant, quam vis neque deses cogere posset.<br> praetereunt celeres faecundae pascua Avonae,<br> adversisque alte nemora assurgentia ripis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>480</FONT></B><br> inque tuis fessi tandem Sabrina residunt<br> vicinis campis. ast omnem hance excipit una<br> colluviem privata domus, quam debilis ardor<br> nequicquam munire parat pugnaque tueri.<br> Holbechi retinet nomen locus, haud malus, huius &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>485</FONT></B><br> conscius hospitii quod erat, si fama taceret. <b><font color="#DD0806"> </FONT></B><br> ecce autem nunquam fidus, nulloque ligandus<br> pacto Tartareus, quos sustulit ante beatos,<br> nunc odio miseros necat, atque ut inutile pondus<br> abiicit, impendentem amat accelerare ruinam. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>490</FONT></B><br> funereas igitur Dirarum immitit in aedes<br> unam, sed maestis aptam, summeque nocivam.<br> deiectis datur illa comes, noctesque diesque<br> assidet horrorem incutiens, et tristia visa<br> praetendens, animisque aegris fastidia vitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>495</FONT></B><br> suadet, et immaturo obiectat corpora letho.<br> occultae rerum naturae gnara, trementes<br> (o sacrum artificem) venas succo imbuit atro<br> involvens tenebris mentem, peioraque spectris<br> somnia sopitis, noctem vigilantibus infert. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>500</FONT></B><br> huic pesti infoelix est Desperatio nomen,<br> illa remollitos curis quae perdit amantes,<br> dedecore afflictos, vel paupertate gravatos,<br> sive fruendarum quos cepit nausea rerum;<br> lubrica pernicies, tabe exitiosior omni, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>505</FONT></B><br> non aliena tamen nunc, aptaque talibus hospes.<br> Vinterum fratri quem sors mutata minori<br> exequat, cultu spoliatum reque paterna,<br> in somnis dira aggreditur praesagaque veris.<br> territat omnibus iucundae inimica quieti. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>510</FONT></B><br> templorum erectos obeliscos aere tonantes<br> intervalla cavo obliquos, velutique ruentes<br> ostendit, sacrisque aditis (quae visus adire est)<br> horribiles vultus praefert, quos nec bene novit<br> nec prorsum ignorat. dubie miser omnia cernens &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>515</FONT></B><br> conceptoque metu perfundit tempora ardor.<br> sed nova sollicitos lux, et cita tympana somnos<br> excutiunt, subito tenues nam milite muros<br> Valseus obsedit, pulsa qui pelle sonora<br> verba interclusos ad mutua provocat hostes. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>520</FONT></B><br> tum pacem ac veniae spem desertoribus offert,<br> ignarus scelerum tantorum. at conscia turba<br> oblata irridens vim contra se ocius armat.<br> aptant horrisona in pugnam tormenta, propinquam<br> pulvis et humescens nimium nitrosus ad ignem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>525</FONT></B><br> siccatur, sed lenta foco dum ligna minister<br> suscitat, ecce manum (nulli conspecta) trementis<br> Dira rapit, prunasque nigra commiscet arena.<br> concipit haec cito flammae, et tecti (fulminis instar)<br> culmine pertuso erumpit, semustaque turpat &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>530</FONT></B><br> ora virum, tetra confundens omnia nocte.<br> sed simul exclusis nidoribus alma diei<br> lux redit, horrificosque datur distinguere vultus.<br> "en hos," Vinterus clamat, "nempe hos ego vidi<br> in somnis vultus, irae heu nimis omnia vera &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>535</FONT></B><br> divinae! heu nostris quam digna incendia coeptis."<br> ad coelum palmas atque ora immania tendunt,<br> horrendo veniam incoepto pacemque precantes.<br> dira sed hanc propere pietatem avertit, ad aures<br> tympana mille sonans placidas simulata per auras. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>540</FONT></B><br> surgit ad arma cohors, portisque patentibus exit,<br> haud vincendi spe, studio sed mortis honestae. <b><font color="#DD0806">&nbsp;</FONT></B><br> contra contendit crudo cum milite Valseus.<br> Percius occursu primo, et cadit ictus eadem<br> glande Catisbaeus, iuxtaque Vritus uterque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>545</FONT></B><br> purpureas fundit animas. sed Granta, Rocodes,<br> Vinterique ambo capti ducuntur ab hoste,<br> et Batus et Caius. multum nec dispare fato<br> poenas mox omnes merito cum sanguine solvunt.
</p>
 <p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/campion.html">Campion</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>